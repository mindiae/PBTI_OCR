470,1,0,
- გენეალოგია იესო ქრისტესი (ლკ.3,23-38)
1 წიგნი წარმოშობისა იესო ქრისტესი, ძისა დავითისა, ძისა აბრაამისა.
2 აბრაამმა შვა ისააკი; ისააკმა შვა იაკობი; იაკობმა შვა იუდა და მისი ძმები;
3 ხოლო იუდამ შვა ფარეზი და ზარა თამარისგან; ფარეზმა შვა ესრომი; ესრომმა შვა არამი;
4 არამმა შვა ამინადაბი; ამინადაბმა შვა ნაასონი; ნაასონმა შვა სალმონი;
5 სალმონმა შვა ბოოსი რექაბისგან; ბოოსმა შვა იობედი რუთისგან; იობედმა შვა იესე; იესემ შვა დავით მეფე;
6 დავით მეფემ შვა სოლომონი ურიას ცოლისგან;
7 სოლომონმა შვა რობოამი; რობოამმა შვა აბია; აბიამ შვა ასა;
8 ასამ შვა იოსაფატი; იოსაფატმა შვა იორამი; იორამმა შვა ოზია;
9 ოზიამ შვა იოათამი; იოათამმა შვა აქაზი; აქაზმა შვა ეზეკია;
10 ეზეკიამ შვა მანასე; მანასემ შვა ამონი; ამონმა შვა იოსია;
11 იოსიამ შვა იექონია და მისი ძმები ბაბილონის ტყვეობაში;
12 ხოლო ბაბილონის ტყვეობის შემდეგ იექონიამ შვა სალათიელი; სალათიელმა შვა ზორობაბელი;
13 ზორობაბელმა შვა აბიუდი; აბიუდმა შვა ელიაკიმი; ელიაკიმმა შვა აზორი;
14 აზორმა შვა სადოკი; სადოკმა შვა აქიმი; აქიმმა შვა ელიუდი;
15 ელიუდმა შვა ელეაზარი; ელეაზარმა შვა მატთანი; მატთანმა შვა იაკობი;
16 ხოლო იაკობმა შვა იოსები, ქმარი მარიამისა, ვისგანაც იშვა იესო, რომელსაც ჰქვია ქრისტე.
17 ყველა თაობა აბრაამიდან დავითამდე — თაობა თოთხმეტი, და დავითიდან ბაბილონის ტყვეობამდე — თაობა თოთხმეტი, და ბაბილონის ტყვეობიდან ქრისტემდე — თაობა თოთხმეტი.
- ხარება იოსებისა
18 ხოლო იესო ქრისტეს შობა ასე იყო: დაწინდული იყო დედა მისი, მარიამი, იოსებზე და მათ შეუღლებამდე აღმოჩნდა იგი მუცლადღებული სულიწმიდისაგან;
19 ხოლო იოსები, ქმარი მისი, მართალი იყო და არ უნდოდა გამხელა მისი, განიზრახა ფარულად გაშვება მისი.
20 და როდესაც ამას ფიქრობდა, აჰა, ანგელოზი უფლისა ჩვენებით გამოეცხადა მას და უთხრა: იოსებ, ძეო დავითისაო, ნუ შიშობ, მოიყვანო მარიამი, ცოლი შენი, რადგან მასში დაბადებული სულიწმიდისაგან არის.
21 შობს ძეს და უწოდებ მის სახელს, იესოს, რადგან იგი იხსნის თავის ერს მისი ცოდვებისგან.
22 ხოლო ეს ყოველივე მოხდა, რათა აღსრულებულიყო ნათქვამი უფლისა წინასწარმეტყველის მიერ, რომელიც ამბობს:
23 აჰა, ქალწული მუცლად იღებს და შობს ძეს და უწოდებენ მის სახელს, ემანუელს, რაც ითარგმნება: ჩვენთან არის ღმერთი (ეს.7,14)
24 და გამოიღვიძა იოსებმა ძილისგან და მოიქცა ისე, როგორც უბრძანა მას უფლის ანგელოზმა, და მიიღო თავისი ცოლი.
25 და არ იცოდა იგი, ვიდრე არ შვა ძე თავისი, პირმშო, და უწოდა სახელი მისი იესო.
470,2,0,
- მოგვების მიერ ყრმა იესოს თაყვანისცემა
1 ხოლო იესოს შობისას ჰურიასტანის ბეთლემში, ჰეროდე მეფის დროს, აჰა, მოგვები აღმოსავლეთიდან მოვიდნენ იერუსალიმში და ამბობდნენ:
2 სად არის ახლადშობილი მეფე იუდეველთა? რადგან ვიხილეთ მისი ვარსკვლავი აღმოსავლეთში და მოვედით, რომ თაყვანი ვცეთ მას.
3 ეს რომ გაიგო ჰეროდე მეფემ, შეძრწუნდა და მთელი იერუსალიმი მასთან ერთად;
4 და შეკრიბა ყველა მღვდელმთავარი და ერის მწიგნობარი და გამოიკითხა მათგან, სად უნდა შობილიყო ქრისტე;
5 ხოლო მათ უთხრეს მას: ჰურიასტანის ბეთლემში, — რადგან ასეა დაწერილი წინასწარმეტყველის მიერ:
6 და შენ, ბეთლემო, იუდას ქვეყანავ, არაფრით ხარ უმცირესი იუდას მთავართა შორის, რადგან შენგან გამოვა წინამძღვარი, რომელიც დამწყემსავს ჩემს ერს, ისრაელს (მიქ.5,2).
7 მაშინ ჰეროდემ ფარულად მოუხმო მოგვებს და გამოიკითხა მათგან დრო ვარსკვლავის გამოჩენისა.
8 და გაგზავნა ისინი ბეთლემში და უთხრა: მიდით და ზედმიწევნით გამოიკითხეთ ყრმის შესახებ და, როცა იპოვით, მაცნობეთ მე, რომ მეც მივიდე და თაყვანი ვცე მას.
9 ხოლო მათ მოუსმინეს რა მეფეს, წავიდნენ. და აჰა, ვარსკვლავი, რომელიც იხილეს აღმოსავლეთში, წინ უძღოდა მათ, ვიდრე არ მივიდა და დაადგა იმ ადგილს, სადაც იყო ყრმა
10 ხოლო მათ, როდესაც იხილეს ვარსკვლავი, ფრიად გაიხარეს დიდი სიხარულით.
11 და შევიდნენ რა სახლში, იხილეს ყრმა მარიამთან, მის დედასთან, დაეცნენ და თაყვანი სცეს მას; და გახსნეს თავისი საგანძურები და მიართვეს მას ძღვენი: ოქრო, გუნდრუკი და მური.
12 და მიიღეს ბრძანება ჩვენებით, რომ არ მიბრუნებულიყვნენ ჰეროდესთან, და სხვა გზით წავიდნენ თავის ქვეყანაში.
- გაქცევა ეგვიპტეში
13 ხოლო როდესაც გაშორდნენ ისინი, აჰა, ანგელოზი უფლისა გამოეცხადა ჩვენებით იოსებს და უთხრა: ადექი და წაიყვანე ყრმა და დედა მაგისი და გაიქეცი ეგვიპტეში და იყავი იქ, ვიდრე არ გეტყვი შენ, რადგან სურს ჰეროდეს მოძებნა ყრმისა და დაღუპვა მისი;
14 ხოლო იგი ადგა და წაიყვანა ყრმა და დედა მისი ღამით და წავიდა ეგვიპტეში.
15 და იყო იქ ჰეროდეს აღსასრულამდე, რათა აღსრულებულიყო ნათქვამი უფლისა წინასწარმეტყველის მიერ, რომელიც ამბობს: ეგვიპტიდან მოვუწოდე ჩემს ძეს (ოს.11,1).
- ყრმათა ამოწყვეტა ბეთლემში
16 მაშინ ჰეროდემ ნახა, რომ შერცხვენილი აღმოჩნდა მოგვებისგან, და განრისხდა ძლიერ, გაგზავნა და ამოწყვიტა ყველა ყრმა ბეთლემსა და მთელ მის საზღვრებში, ორი წლისა და უმცროსი, იმ დროის მიხედვით, როგორც გამოიკითხა მოგვებისგან.
17 მაშინ აღსრულდა ნათქვამი იერემია წინასწარმეტყველის მიერ, რომელიც ამბობს:
18 ხმა გაისმა რამაში, გოდება, ტირილი და გლოვა დიდი; რაქელი დასტირის თავის შვილებს და არ უნდა ნუგეშისცემა, რადგან აღარ არიან (იერ.31,15).
- დაბრუნება ეგვიპტიდან
19 ხოლო როდესაც აღესრულა ჰეროდე, აჰა, ანგელოზი უფლისა ჩვენებით გამოეცხადა იოსებს ეგვიპტეში
20 და უთხრა: ადექი და წაიყვანე ყრმა და დედა მაგისი და წადი ისრაელის ქვეყანაში, რადგან დაიხოცნენ, ვინც ეძებდა ყრმის სულს.
21 ხოლო იგი ადგა და წაიყვანა ყრმა და დედა მისი და მივიდა ისრაელის ქვეყანაში
22 და როდესაც გაიგო, რომ არქელაოსი მეფობდა ჰურიასტანში, თავისი მამის, ჰეროდეს, ნაცვლად, შეეშინდა იქ მისვლისა და ბრძანება მიიღო ჩვენებით, გაშორდა და წავიდა გალილეის მხარეში.
23 და მივიდა და დამკვიდრდა ქალაქში, რომელსაც ჰქვია ნაზარეთი, რათა აღსრულებულიყო თქმული წინასწარმეტყველთა მიერ, რომ ნაზორეველი ეწოდება (მსჯ.13,5).
470,3,0,
- იოანე ნათლისმცემლის ქადაგება უდაბნოში (მკ.1,2-8; ლკ.3,1-18; ინ.1,6-8;15-28)
1 იმ დღეებში მოვიდა იოანე ნათლისმცემელი და ქადაგებდა ჰურიასტანის უდაბნოში
2 და ამბობდა: შეინანეთ, რადგან მოახლოებულია სასუფეველი ცათა.
3 რადგან ამაზეა ნათქვამი ესაია წინასწარმეტყველის მიერ, რომელიც ამბობს: ხმა მღაღადებლისა უდაბნოში: გაამზადეთ გზა უფლისა და გამართეთ მისი ბილიკები (ეს.40,3).
4 ხოლო თავად იოანეს ემოსა. აქლემის ბეწვის სამოსი და წელზე ჰქონდა ტყავის სარტყელი; და მისი საზრდო იყო კალია და ველური თაფლი.
5 მაშინ გამოდიოდნენ მასთან იერუსალიმი და მთელი ჰურიასტანი და იორდანის შემოგარენი,
6 და ნათელს იღებდნენ იორდანეში მისგან და აღიარებდნენ თავის ცოდვებს
7 და როდესაც იხილა მრავალი ფარისეველი და სადუკეველი, მომავალი ნათლის მისაღებად მისგან, უთხრა მათ: იქედნეთა ნაშობნო, ვინ გიჩვენათ თქვენ გაქცევა მომავალი რისხვისგან?
8 გამოიღეთ ნაყოფი, ღირსი სინანულისა,
9 და ნუ ფიქრობთ და ამბობთ თქვენთვის: მამა გვყავს, აბრაამი, — რადგან გეუბნებით თქვენ, რომ შეუძლია ღმერთს, ამ ქვათაგან აღუდგინოს შვილები აბრაამს;
10 რადგან ცული უკვე ხეების ძირთან დევს; ყოველი ხე, რომელიც არ გამოიღებს კეთილ ნაყოფს, მოიჭრება და ცეცხლს მიეცემა.
11 მე ნათელს გცემთ თქვენ წყლით სინანულისთვის, ხოლო ვინც ჩემ შემდეგ მოდის, ჩემზე ძლიერია, რომლის ხამლთა ტვირთვის ღირსიც არა ვარ; იგი ნათელს გცემთ თქვენ სულიწმიდით და ცეცხლით,
12 რომლის ნიჩაბი მის ხელთ არის და გაწმენდს თავის კალოს და შეკრებს ხორბალს ბეღელში, ხოლო ბზეს დაწვავს უშრეტი ცეცხლით.
- იესო ქრისტეს ნათლისღება (მკ.1,9-11; ლკ.3,21-22; ინ.1,29-34)
13 მაშინ მოვიდა იესო გალილეიდან იორდანეზე იოანესთან, რათა ნათელი მიეღო მისგან;
14 ხოლო იოანე აჩერებდა მას და ეუბნებოდა: მე მმართებს შენგან ნათლის მიღება და შენ ჩემთან მოდიხარ?
15 მაგრამ იესომ მიუგო და უთხრა მას: დამითმე ახლა, რადგან ასე გვმართებს, აღვასრულოთ ჩვენ ყოველი სიმართლე. მაშინ დაუთმო მას.
16 და ნათელი მიიღო იესომ და ამოვიდა მყისვე წყლიდან; და აჰა, გაეხსნა მას ცანი, და იხილა სული ღვთისა, გადმომავალი, როგორც მტრედი, რომელიც გადმოვიდა მასზე.
17 და აჰა, ხმა იყო ზეციდან მეტყველი: ეს არის ძე ჩემი საყვარელი, რომელიც სათნოა ჩემთვის.
470,4,0,
- იესო ქრისტეს გამოცდა უდაბნოში (მკ.1,12-13; ლკ.4,1-13)
1 მაშინ იესო აყვანილი იყო უდაბნოში სულის მიერ ეშმაკისგან გამოსაცდელად.
2 და იმარხულა ორმოცი დღე და ორმოცი ღამე და ბოლოს მოშივდა.
3 მივიდა მასთან გამომცდელი და უთხრა: თუ ძე ხარ ღვთისა, თქვი, რომ ეს ქვები პურებად იქცეს;
4 ხოლო მან მიუგო და უთხრა: წერია: არა მხოლოდ პურით ცოცხლობს კაცი, არამედ ყოველი სიტყვით, რომელიც გამოდის ღვთის პირიდან (2სჯ.8,3).
5 მაშინ წაიყვანა იგი ეშმაკმა წმიდა ქალაქში და დააყენა იგი ტაძრის სახურავზე
6 და უთხრა მას: თუ ძე ხარ ღვთისა, გადაიგდე თავი ქვევით, რადგან წერია: თავის ანგელოზებს უბრძანებს შენთვის და ხელში აგიყვანენ შენ, რომ არსად წამოჰკრა ქვას ფეხი შენი (ფს.90,11-12).
7 უთხრა მას იესომ: ასევე წერია: არ გამოსცადო უფალი ღმერთი შენი (2სჯ.6,16).
8 კვლავ წაიყვანა იგი ეშმაკმა ძალიან მაღალ მთაზე და უჩვენა მას ქვეყნის ყველა სამეფო. და დიდება მათი.
9 და უთხრა მას: ყოველივე ამას შენ მოგცემ, თუ დავარდები და თაყვანს მცემ მე.
10 მაშინ უთხრა მას იესომ: გამშორდი, სატანა, რადგან წერია: უფალ ღმერთს შენსას თაყვანი ეცი და მხოლოდ მას ემსახურე (2სჯ.6,13).
11 მაშინ დატოვა იგი ეშმაკმა და აჰა, ანგელოზები მივიდნენ და ემსახურებოდნენ მას.
12 ხოლო გაიგო რა იესომ, რომ იოანე შეიპყრეს, გაერიდა და წავიდა გალილეაში.
- იესო ქრისტეს დამკვიდრება კაპერნაუმში (მკ.1,14-15; ლკ.4,31-32)
13 და დატოვა ნაზარეთი, მივიდა და დამკვიდრდა ზღვისპირა კაპერნაუმში, ზაბულონისა და ნეფთალემის საზღვრებში,
14 რათა აღსრულებულიყო ნათქვამი ესაია წინასწარმეტყველის მიერ, რომელიც ამბობს:
15 ქვეყანა ზაბულონისა და ქვეყანა ნეფთალემისა, გზა ზღვისა იორდანის გაღმა, გალილეა წარმართთა;
16 ერმა, რომელიც ისხდა ბნელში, იხილა ნათელი დიდი და რომლებიც ისხდნენ ბნელსა და სიკვდილის, ჩრდილში, ნათელი ამოუბრწყინდათ მათ (ეს.9,1-2).
17 ამიერიდან დაიწყო იესომ ქადაგება და ამბობდა: შეინანეთ, რადგან მოახლოებულია სასუფეველი ცათა.
- სიმონისა და ანდრიას, იაკობისა და იოანეს მოწოდება (მკ.1,16-20; ლკ.5,8-11)
18 და მიდიოდა რა იესო გალილეის ზღვის პირას, იხილა ორი ძმა: სიმონი, რომელსაც ეწოდა პეტრე, და ანდრია, ძმა მისი, ისროდნენ ბადეებს ზღვაში, რადგან იყვნენ მებადურები;
19 და უთხრა მათ: მოდით, შემომიდექით მე და გაქცევთ თქვენ კაცთა მებადურებად;
20 ხოლო მათ მყისვე დატოვეს თავისი ბადეები და გაჰყვნენ მას.
21 როდესაც იქიდან წამოვიდა, იხილა სხვა ორი ძმა: იაკობ ზებედესი და იოანე, ძმა მისი, ნავში, ზებედესთან, მათ მამასთან ერთად, და უხმო მათ;
22 ხოლო მათ მყისვე დატოვეს ნავი და თავისი მამა და გაჰყვნენ მას.
- სწავლანი (ქადაგებანი) და კურნებანი გალილეაში (ლკ.6,17-19)
23 და დადიოდა იესო მთელ გალილეაში, ასწავლიდა მათ შესაკრებლებში და ქადაგებდა სახარებას სასუფევლისას და კურნავდა ყველა სენსა და ყველა უძლურებას ერში.
24 და გავრცელდა ხმა მის შესახებ მთელ სირიაში; და მოჰყავდათ მასთან ყველა ავადმყოფი, სხვადასხვა სენით და სატკივრით შეპყრობილი: ეშმაკეული, მთვარეული და დავრდომილი და განკურნა ისინი.
25 და მიჰყვებოდა მას დიდძალი ხალხი გალილეიდან და ათქალაქიდან, იერუსალიმიდან და ჰურიასტანიდან და იორდანის გაღმიდან.
470,5,0,
- ქადაგება მთაზე (ლკ.6,20-49)
1 როდესაც იხილა ხალხი, ავიდა მთაზე, დაჯდა იგი და მივიდნენ მასთან მისი მოწაფეები.
2 და გახსნა პირი, ასწავლიდა მათ და ეუბნებოდა:
- ცხრა ნეტარება (ლკ.6,20-23)
3 ნეტარნი არიან გლახაკნი სულით, რადგან მათია სასუფეველი ცათა.
4 ნეტარნი არიან მგლოვიარენი გულით, რადგან ისინი ნუგეშცემულნი იქნებიან.
5 ნეტარნი არიან მშვიდნი, რადგან ისინი დაიმკვიდრებენ ქვეყანას.
6 ნეტარნი არიან, რომელთაც შიათ და სწყურიათ სიმართლე, რადგან ისინი გაძღებიან.
7 ნეტარნი არიან მოწყალენი, რადგან ისინი შეწყალებულნი იქნებიან.
8 ნეტარნი არიან წმიდანი გულით, რადგან ისინი ღმერთს იხილავენ.
9 ნეტარნი არიან მშვიდობისმყოფელნი, რადგან ისინი ღვთის ძეებად იწოდებიან.
10 ნეტარნი არიან დევნილნი სიმართლისათვის, რადგან მათია სასუფეველი ცათა.
11 ნეტარნი ხართ თქვენ, როცა გაგლანძღავენ და განგდევნიან და იტყვიან ყოველგვარ ბოროტ სიტყვას სიცრუით თქვენზე ჩემ გამო;
12 გიხაროდეთ და მხიარულნი იყავით, რადგან საზღაური თქვენი მრავალია ცაში: რადგან ასევე დევნეს წინასწარმეტყველნი, რომლებიც თქვენზე უწინ იყვნენ.
- მოციქულთა წოდების ღირსების შესახებ
13 თქვენ ხართ მარილი ქვეყნისა, ხოლო თუ მარილი გამტკნარდა, რითღა დამარილდება? აღარაფრად გამოდგება მერე, თუ არა გადასაყრელად გარეთ და გასათელად კაცთაგან.
14 თქვენ ხართ ნათელი სოფლისა. შეუძლებელია დაიფაროს ქალაქი მთაზე დაშენებული.
15 არც ანთებენ სანთელს, რომ დადგან იგი საწყაოს ქვეშ, არამედ სასანთლეზე და უნათებს იგი ყველას, ვინც სახლში არის.
16 ასე ბრწყინავდეს ნათელი თქვენი კაცთა წინაშე, რათა იხილონ საქმენი თქვენნი კეთილნი და ადიდონ მამა თქვენი ზეცათა.
- სჯულის მცნებათა უცვლელობის შესახებ
17 ნუ გგონიათ, რომ მოვედი დასარღვევად სჯულისა ან წინასწარმეტყველთა; მოვედი არა დასარღვევად, არამედ აღსასრულებლად.
18 ამინ გეუბნებით თქვენ: ვიდრე არ გადავა ცა და ქვეყანა, ერთი იოტა ან ერთი წერტილი არ გადავა სჯულისგან და წინასწარმეტყველთაგან, ვიდრე ყოველივე არ აღსრულდება.
19 ვინც დაარღვევს ერთ ამ მცნებათაგან უმცირესს და ისე ასწავლის ადამიანებს, უმცირესი ეწოდება მას ცათა სასუფეველში; ხოლო ვინც შეასრულებს და ასწავლის, მას დიდი ეწოდება ცათა სასუფეველში,
20 რადგან გეუბნებით თქვენ: თუ თქვენი სიმართლე არ აღემატება მწიგნობართა და ფარისეველთა სიმართლეს, ვერ შეხვალთ ცათა სასუფეველში.
- ძველი სჯულის მცნებათა სულიერი განმარტება
21 გსმენიათ, რომ ითქვა ძველთა მიმართ: არ მოკლა (გამ.20,13); ხოლო ვინც მოკლავს, ღირსია სასჯელისა;
22 ხოლო მე გეუბნებით თქვენ: ყველა, ვინც განურისხდება თავის ძმას უმიზეზოდ, ღირსია სასჯელისა; და ვინც ეტყვის თავის ძმას: რაკა, — განსასჯელია სამსჯავროზე; და ვინც ეტყვის: სულელო, — ღირსია გეენის ცეცხლისა.
23 ამიტომ, თუ სწირავ შენს შესაწირავს სამსხვერპლოზე და იქ გაგახსენდა, რომ შენი ძმა გულძვირად არის შენზე,
24 დატოვე იქ შენი შესაწირავი სამსხვერპლოს წინ, წადი და ჯერ შეურიგდი შენს ძმას და მაშინ მიდი და შესწირე შენი შესაწირავი.
25 იყავი კეთილადმცნობელი შენი მეტოქისა უმალ, ვიდრე ხარ გზაზე მასთან ერთად, რომ არ გადაგცეს შენ მეტოქემ მსაჯულს და მსაჯულმა — მსახურს და საპყრობილეში არ ჩავარდე.
26 ამინ გეუბნები შენ: ვერ გამოხვალ იქიდან, ვიდრე არ მისცემ უკანასკნელ კოდრანტს.
27 გსმენიათ, რომ ითქვა ძველთა მიმართ: არ იმრუშო (გამ.20,14);
28 ხოლო მე გეუბნებით თქვენ: ყოველმა, რომელმაც გულისთქმით შეხედა დედაკაცს, უკვე იმრუშა მასთან თავის გულში.
29 თუ თვალი შენი მარჯვენა გაცდუნებს შენ, ამოიღე იგი და განაგდე შენგან, რადგან უმჯობესია შენთვის, წარწყმდეს ერთი შენი ასოთაგანი და არა მთელი შენი სხეული ჩავარდეს გეენაში.
30 და თუ მარჯვენა ხელი შენი გაცდუნებს შენ, მოიკვეთე იგი და განაგდე შენგან, რადგან უმჯობესია შენთვის, წარწყმდეს ერთი შენი ასოთაგანი და არა მთელი შენი სხეული ჩავარდეს გეენაში.
31 ნათქვამია: ვინც გაუშვებს თავის ცოლს, მისცეს მას განტევების წერილი (2სჯ.24,1);
32 ხოლო მე გეუბნებით თქვენ: ყოველი, რომელიც გაუშვებს თავის ცოლს სიძვის მიზეზის გარეშე, ამრუშებს მას; და ვინც გაშვებულს შეირთავს, მრუშობს.
33 კიდევ გსმენიათ, რომ ითქვა ძველთა მიმართ: არ დაიფიცო ტყუილად, არამედ შეუსრულე უფალს შენი ფიცი (ლევ.19,12; 2სჯ.23,21);
34 ხოლო მე გეუბნებით თქვენ: ნუ დაიფიცებთ სრულიად: ნურც ცას, რადგან ტახტია ღვთისა,
35 ნურც ქვეყანას, რადგან კვარცხლბეკია მის ფეხთა, ნურც იერუსალიმს, რადგან ქალაქია დიდი მეუფისა,
36 ნურც შენს თავს დაიფიცებ, რადგან არ შეგიძლია თმის ერთი ღერის გათეთრება ან გაშავება;
37 არამედ იყოს თქვენი სიტყვა: ჰო — ჰო და არა — არა, ხოლო ამაზე მეტი უკეთურისგან არის.
38 გსმენიათ, რომ ითქვა: თვალი თვალის წილ და კბილი კბილის წილ (გამ.21,24).
39 ხოლო მე გეუბნებით თქვენ: წინ ნუ აღუდგებით ბოროტს; არამედ ვინც გაგარტყამს შენ მარჯვენა ყვრიმალში, მიუშვირე მას მეორეც;
40 და ვინც მოინდომებს შენთვის მსჯავრის დადებას და შენი პერანგის წართმევას, დაუტოვე მას სამოსიც;
41 და ვინც გაიძულებს შენ, წაჰყვე ერთ მილზე, გაჰყევი მას — ორზე;
42 ვინც გთხოვს შენ, მიეცი; და ვისაც უნდა სესხება შენგან, პირს ნუ იბრუნებ.
43 გსმენიათ, რომ ითქვა: შეიყვარე მოყვასი შენი და მოიძულე მტერი შენი (ლევ.19,18);
44 ხოლო მე გეუბნებით თქვენ: გიყვარდეთ თქვენი მტრები; აკურთხეთ თქვენი მაწყევარნი; სიკეთე გაუკეთეთ თქვენს მოძულეებს. და ილოცეთ მათთვის, ვინც მძლავრობს თქვენზე და გდევნით თქვენ,
45 რათა იყოთ თქვენ შვილები თქვენი ზეცათა მამისა; რადგან თავისი მზე ამოჰყავს ბოროტებზე და კეთილებზე და აწვიმებს მართლებზე და ცრუებზე;
46 რადგან თუ გეყვარებათ მხოლოდ თქვენი მოყვარენი, რა საზღაური გაქვთ? განა მეზვერეებიც ასე არ იქცევიან?
47 და თუ მოიკითხავთ მხოლოდ თქვენს მეგობრებს, განსაკუთრებულს რას აკეთებთ? განა წარმართებიც ასე არ იქცევიან?
48 იყავით თქვენ სრულნი, როგორც სრულია მამა თქვენი ზეცათა.
470,6,0,
- მოწყალების შესახებ.
1 ერიდეთ თქვენი მოწყალება არ გასცეთ კაცთა წინაშე მათ დასანახავად, თუ არა, საზღაური არ გექნებათ თქვენი ზეცათა მამისგან.
2 ამიტომ, როცა მოწყალებას გასცემ, ნუ გაახმაურებ შენ გარშემო, როგორც თვალთმაქცნი იქცევიან შესაკრებლებსა და ქუჩებში, რათა იდიდონ კაცთაგან. ამინ გეუბნებით თქვენ: იღებენ თავის საზღაურს;
3 ხოლო შენ როცა მოწყალებას გასცემ, ნუ ეცოდინება შენს მარცხენას, რას აკეთებს შენი მარჯვენა,
4 რათა იყოს შენი მოწყალება დაფარული; და მამა შენი, რომელიც ხედავს დაფარულს, მოგაგებს შენ ცხადად.
- ლოცვის შესახებ (ლკ.11,1-4)
5 და როცა ლოცულობთ, ნუ იქნებით, როგორც თვალთმაქცნი, რადგან უყვართ შესაკრებლებსა და ქუჩის კუთხეებში დგომა და ლოცვა კაცთა დასანახავად. ამინ გეუბნებით თქვენ: იღებენ თავის საზღაურს;
6 ხოლო შენ, როცა ლოცულობ, შედი შენს საგანძურში, დახურე შენი კარი და ილოცე შენი მამის მიმართ, რომელიც არის დაფარული. და მამა შენი, რომელიც ხედავს დაფარულს, მოგაგებს შენ ცხადად.
7 და ლოცვისას მრავალს ნუ იტყვით, როგორც წარმართნი, რადგან ჰგონიათ, რომ თავისი მრავალმეტყველებით იქნებიან შესმენილნი.
8 ამიტომ ნუ ემსგავსებით მათ, რადგან იცის მამამ თქვენმა, რა გჭირდებათ, ვიდრე ითხოვთ თქვენ მისგან;
9 ხოლო თქვენ ასე ილოცეთ: მამაო ჩვენო, რომელი ხარ ცათა შინა, წმიდა იყოს სახელი შენი;
10 მოვიდეს სუფევა შენი, იყოს ნება შენი როგორც ცაში, ასევე ქვეყანაზე;
11 პური ჩვენი არსობისა მოგვეც ჩვენ დღეს;
12 და მოგვიტევე ჩვენ ვალები ჩვენი, როგორც ჩვენ მივუტევებთ ჩვენს მოვალეებს;
13 და ნუ შეგვიყვან ჩვენ განსაცდელში, არამედ გვიხსენ ჩვენ ბოროტისაგან. რადგან შენია სუფევა, ძალა და დიდება საუკუნეთა მიმართ; ამინ.
14 რადგან თუ მიუტევებთ ადამიანებს მათ შეცოდებებს, მოგიტევებთ თქვენც მამა თქვენი ზეცათა,
15 ხოლო თუ არ მიუტევებთ ადამიანებს მათ შეცოდებებს, არც მამა თქვენი მოგიტევებთ თქვენს შეცოდებებს.
- მარხვის შესახებ
16 და როდესაც მარხულობთ, ნუ იქნებით, როგორც თვალთმაქცნი, მჭმუნვარე, რადგან იმწუხრებენ თავის სახეებს, რათა ეჩვენონ ადამიანებს მმარხველად. ამინ გეუბნებით თქვენ: იღებენ თავის საზღაურს;
17 ხოლო შენ, როცა მარხულობ, იცხე თავზე და დაიბანე პირი შენი,
18 რათა არ ეჩვენო ადამიანებს მმარხველად, არამედ — მამას შენსას, რომელიც არის დაფარული; და მამა შენი, რომელიც ხედავს დაფარულს, მოგაგებს შენ ცხადად.
- სულიერი საზრდოს უპირატესობის შესახებ (ლკ.12,22-35)
19 ნუ იუნჯებთ თქვენთვის საუნჯეს ქვეყანაზე, სადაც ჩრჩილი და ჟანგი სპობს და სადაც მპარავნი თხრიან და იპარავენ;
20 არამედ დაიუნჯეთ თქვენთვის საუნჯე ზეცაში, სადაც არც ჩრჩილი, არც ჟანგი სპობს და არც მპარავნი თხრიან და იპარავენ;
21 რადგან, სადაც არის თქვენი საუნჯე, იქ იქნება თქვენი გულიც.
22 სანთელი სხეულისა არის თვალი. ამიტომ თუ თვალი შენი წრფელი იქნება, მთელი შენი სხეული ნათელი. იქნება;
23 ხოლო თუ თვალი შენი ბოროტი იქნება, მთელი შენი სხეული ბნელი იქნება. ამიტომ თუ ნათელი, რომელიც შენშია, ბნელია, ბნელი რამდენიღა იქნება?
24 არავის შეუძლია ორი ბატონის მონება: ან ერთს მოიძულებს და მეორეს შეიყვარებს, ან ერთს დაემორჩილება და მეორეს უგულებელყოფს. ვერ შეძლებთ ღვთისა და მამონის მონებას.
25 ამიტომ გეუბნებით თქვენ: ნუ ზრუნავთ თქვენი სულისთვის, რა ჭამოთ და რა სვათ; ნურც თქვენი სხეულისთვის, რა შეიმოსოთ. განა სული მეტი არ არის საზრდოზე და სხეული — სამოსზე?
26 შეხედეთ ცის ფრინველებს, რადგან არ თესავენ, არც მკიან, არც აგროვებენ ბეღლებში და მამა თქვენი ზეცათა ასაზრდოებს მათ. განა თქვენ მათზე უმჯობესნი არა ხართ?
27 რომელი თქვენგანი იზრუნებს და შეძლებს, მოუმატოს თავის სიმაღლეს ერთი წყრთა?
28 და სამოსისთვის რას ზრუნავთ? შეხედეთ ველის შროშანებს, როგორ იზრდებიან: არ შრომობენ, არც ართავენ;
29 ხოლო გეუბნებით. თქვენ: არც სოლომონი შემოსილა მთელი თავისი დიდებისას, როგორც ერთი ამათგანი;
30 ხოლო თუ ველის ბალახს, რომელიც დღეს არის და ხვალ თონეში ჩაიყრება, ღმერთი ასე მოსავს, თქვენ უფრო მეტად არა, მცირედმორწმუნენო?
31 ამიტომ ნუ ზრუნავთ და ნუ ამბობთ: რა ვჭამოთ ან რა ვსვათ, ან რა შევიმოსოთ? —
32 რადგან ყოველივე ამას წარმართები ეძიებენ; რადგან იცის თქვენმა ზეციერმა მამამ, რომ გჭირდებათ ეს. ყოველივე;
33 ხოლო ეძიეთ პირველად სასუფეველი ღვთისა და სიმართლე მისი და ეს ყოველივე შეგემატებათ თქვენ;
34 ამიტომ ნუ ზრუნავთ ხვალისთვის, რადგან ხვალე იზრუნებს თავისთვის.
35 საკმარისია დღისთვის ბოროტება მისი.
470,7,0,
- განკითხვის შესახებ
1 ნუ განიკითხავთ, რათა არ იყოთ განკითხულნი;
2 რადგან რა განკითხვითაც განიკითხავთ, იმითვე განიკითხებით, და რა საწყაოთიც მიუწყავთ, იმითვე მოგეწყვებათ თქვენ.
3 რად ხედავ ბეწვს შენი ძმის თვალში და შენს თვალში დირეს არ განიცდი?
4 ან როგორ ეტყვი შენს ძმას: მაცალე და ამოვიღებ ბეწვს შენი თვალიდან, — და აჰა, დირეა შენს თვალში?
5 თვალთმაქცო, ამოიღე პირველად დირე შენი თვალიდან და მაშინ დაინახავ ამოსაღებ ბეწვს შენი ძმის თვალიდან.
6 ნუ აძლევთ სიწმიდეს ძაღლებს, ნურც უყრით წინ თქვენს მარგალიტებს ღორებს, რათა არ გათელონ ისინი თავისი ფეხებით და არ მოგიბრუნდნენ და არ დაგგლიჯონ თქვენ.
- რწმენით თხოვნისა და ძიების და ღვთისაგან მიგების შესახებ (ლკ.11,5-13)
7 ითხოვეთ და მოგეცემათ თქვენ; ეძიეთ და იპოვით; აკაკუნეთ და გაგეღებათ თქვენ,
8 რადგან ყველა, ვინც ითხოვს, იღებს და ვინც ეძიებს, პოულობს და ვინც აკაკუნებს, გაეღება.
9 ან ვინ არის თქვენ შორის კაცი, რომელიც, თუ სთხოვს თავისი ძე პურს, ქვას მისცემს მას?
10 და თუ თევზს სთხოვს, გველს მისცემს მას?
11 თუ თქვენ, უკეთურებმა, იცით კეთილი მისაცემის მიცემა თქვენი შვილებისთვის, რამდენად უფრო მამა თქვენი ზეცათა მისცემს კეთილს იმათ, ვინც სთხოვს მას?
12 ყოველივე, რაც გინდათ, რომ გაგიკეთონ თქვენ ადამიანებმა, თქვენც ის გაუკეთეთ მათ, რადგან ეს არის სჯული და წინასწარმეტყველნი.
- ვიწრო და ფართო ბჭის შესახებ
13 შედით ვიწრო ბჭით, რადგან ფართოა ბჯე და ვრცელია გზა, რომელსაც მიჰყავს წარსაწყმედად, და მრავალნი არიან რომლებიც დადიან მასზე.
14 რა ვიწროა ბჭე და ძნელია გზა, რომელსაც მიჰყავს ცხოვრებისაკენ, და ცოტაა, ვინც პოულობს მას!
- სიმართლისა და სიცრუის ერთმანეთისგან გარჩევის შესახებ
15 ერიდეთ ცრუწინასწარმეტყველებს, რომლებიც მოდიან თქვენთან ცხვრის სამოსით, ხოლო შინაგანად არიან მტაცებელი მგლები.
16 მათი ნაყოფით იცნობთ მათ. განა კრეფენ ეკლიდან ყურძენს ან ნარიდან — ლეღვს?
17 ასევე ყოველი კეთილი ხე კარგ ნაყოფს გამოიღებს, ხოლო უვარგისი ხე უკეთურ ნაყოფს გამოიღებს.
18 არ შეუძლია კეთილ ხეს უკეთური ნაყოფის გამოღება, არც უვარგის ხეს — კარგი ნაყოფის გამოღება.
19 ყოველ ხეს, რომელიც არ გამოიღებს კარგ ნაყოფს, მოჭრიან და ცეცხლში ჩააგდებენ.
20 ასე რომ, მათი ნაყოფით იცნობთ მათ.
- ღვთის ნებასთან თანხმობის აუცილებლობა ცხონებისთვის
21 არა ყველა ვინც მეუბნება მე: უფალო, უფალო, შევა ცათა სასუფეველში, არამედ ვინც ასრულებს ჩემი ზეცათა მამის ნებას.
22 მრავალი მეტყვის მე იმ დღეს: უფალო, უფალო, განა შენი სახელით არ ვწინასწარმეტყველებდით და შენი სახელით არ ვდევნიდით ეშმაკებს და შენი სახელით არ აღვასრულებდით მრავალ სასწაულს?
23 და მაშინ გამოვუცხადებ მათ: არ გიცნობთ თქვენ, გამშორდით მე ყველა უსჯულოების მოქმედი.
- გონიერებისა და უგუნურების საზომი
24 ამიტომ ყველას, ვინც ისმენს ჩემს სიტყვებს და ასრულებს მათ, ვამსგავსებ მას გონიერ კაცს, რომელმაც ააშენა თავისი სახლი კლდეზე.
25 და წამოვიდა წვიმა, მოვარდა მდინარეები, დაბერა ქარებმა და ეკვეთნენ იმ სახლს და არ დაეცა, რადგან დაფუძნებული იყო კლდეზე.
26 და ყველა ვინც ისმენს ამ ჩემს სიტყვებს და არ ასრულებს მათ, ემსგავსება სულელ კაცს, რომელმაც. ააშენა თავისი სახლი ქვიშაზე.
27 და წამოვიდა წვიმა, მოვარდა მდინარეები, დაბერა ქარებმა და ეკვეთნენ იმ სახლს და დაეცა. და იყო მისი დაცემა მეტად დიდი.
28 და იყო, როცა დაასრულა იესომ ეს სიტყვები, განცვიფრებული იყო ხალხი მისი მოძღვრებით,
29 რადგან იგი ასწავლიდა მათ, როგორც ხელმწიფების მქონე და არა როგორც მათი მწიგნობრები და ფარისევლები.
470,8,0,
- კეთროვნის განკურნება (მკ.1,40-45; ლკ.5,12-14)
1 და როდესაც ჩამოდიოდა იგი მთიდან, გამოჰყვა მას დიდძალი ხალხი.
2 და აჰა, კეთროვანი მივიდა, თაყვანს სცემდა მას და ეუბნებოდა: უფალო; თუ გნებავს, შეგიძლია ჩემი განწმენდა.
3 და გაიწოდა ხელი იესომ, შეახო მას და უთხრა: მნებავს, განიწმინდე. და მყისვე განიწმინდა იგი კეთრისაგან.
4 და უთხრა მას იესომ: იცოდე, არავის უთხრა, არამედ წადი და უჩვენე შენი თავი მღვდელს და შესწირე შესაწირავი, რომელიც ბრძანა მოსემ მათთვის დასამოწმებლად.
- ასისთავის მსახურის განკურნება კაპერნაუმში (ლკ.7,1-10)
5 და როცა შევიდა იგი კაპერნაუმში, მივიდა მასთან ასისთავი, ევედრებოდა მას
6 და ეუბნებოდა: უფალო, ჩემი მსახური წევს სახლში, დავრდომილი, და ძლიერ იტანჯება.
7 უთხრა მას იესომ: მე მოვალ და განვკურნავ მას.
8 მიუგო ასისთავმა და უთხრა: უფალო, არა ვარ ღირსი, რომ ჩემ ჭერქვეშ შემოხვიდე, არამედ მხოლოდ სიტყვა თქვი და განიკურნება ჩემი მსახური,
9 რადგან მეც კაცი ვარ. ხელმწიფების ქვეშ მყოფი და მყავს ჩემ ხელქვეით მეომრები და ვეუბნები ამას: წადი, — და მიდის; და სხვას: მოდი, — და მოდის; და ჩემს მონას: გააკეთე ეს, — და აკეთებს.
10 და ეს რომ გაიგონა იესომ, გაუკვირდა და უთხრა მათ, ვინც მიჰყვებოდა: ამინ გეუბნებით თქვენ: ისრაელშიც ვერ ვპოვე ასეთი რწმენა.
11 და გეუბნებით თქვენ, რომ მრავალნი მოვლენ აღმოსავლეთიდან და დასავლეთიდან და ინახით დასსხდებიან აბრაამთან, ისააკთან და იაკობთან ცათა სასუფეველში,
12 ხოლო სასუფევლის ძენი გაიყრებიან ბნელ გარესკნელში. იქ იქნება ტირილი და კბილთა ღრჭენა.
13 და უთხრა იესომ ასისთავს: წადი და როგორც ირწმუნე, მოგეგოს შენ. — და განიკურნა მისი მსახური იმ დროს.
- პეტრეს სიდედრისა და მრავალთა განკურნება (მკ.1,29-34; ლკ.4,38-41)
14 და მივიდა იესო პეტრეს სახლში და იხილა მისი სიდედრი, დავრდომილი ცხელებისაგან;
15 შეეხო მის ხელს და დატოვა იგი ცხელებამ, ადგა და ემსახურებოდა მას;
16 ხოლო როცა მოსაღამოვდა, მიუყვანეს მას მრავალი ეშმაკეული და განდევნა სულები სიტყვით და ყველა ავადმყოფი განკურნა;
17 რათა აღსრულებულიყო ნათქვამი ესაია წინასწარმეტყველის მიერ, რომელიც ამბობს: მან უძლურებანი ჩვენი თავს იდო და სნეულებანი იტვირთა (ეს.53,4).
18 როდესაც იხილა იესომ მრავალი ხალხი თავის გარშემო, უბრძანა გაღმა გასვლა.
- უფალთან ერთად სვლის შესახებ (ლკ.9,57-62)
19 და მივიდა ერთი მწიგნობარი და უთხრა მას: მოძღვარო, გამოგყვები. შენ, სადაც წახვალ.
20 უთხრა მას იესომ: მელიებს სოროები აქვთ და ცის ფრინველებს — ბუდეები, ხოლო ძეს კაცისას არა აქვს, სად მიიდრიკოს თავი.
21 ხოლო სხვა მისმა მოწაფეთაგანმა უთხრა მას: უფალო, ნება მომეცი მე, ჯერ წავიდე და დავმარხო მამა ჩემი.
22 ხოლო იესომ უთხრა მას: გამომყევი მე და აცალე მკვდრებს, დამარხონ თავისი მკვდრები.
23 და ავიდა იგი ნავზე და გაჰყვნენ მას მისი მოწაფეები.
- იესოს მიერ ზღვისა და ქარის დამორჩილება (მკ.4,36-41; ლკ.8,22-25)
24 და აჰა, დიდი ღელვა იყო ზღვაზე, ისე რომ ნავი იფარებოდა ტალღებით; ხოლო მას ეძინა.
25 და მივიდნენ მისი მოწაფეები, გააღვიძეს იგი და უთხრეს: უფალო, გვიხსენი ჩვენ, ვიღუპებით.
26 და უთხრა მათ: რატომ შეშინდით, მცირედმორწმუნენო? მაშინ ადგა და შერისხა ქარები და ზღვა და დადგა დიდი მყუდროება;
27 ხოლო ადამიანებს გაუკვირდათ და თქვეს: ვინ არის ეს, რომ ქარებიცა და ზღვაც ემორჩილებიან მას?
- გერგესელი (გადარინელი) ეშმაკეულების განკურნება (მკ.5,1-20; ლკ.8,26-39)
28 და როდესაც გავიდა იგი გაღმა, გერგესელთა მხარეში, შეხვდა მას საფლავებიდან გამოსული ორი ეშმაკეული, მეტად საზარელი, ისე რომ არავის შეეძლო ამ გზაზე გავლა.
29 და აჰა, შეღაღადეს და თქვეს: რა გინდა ჩვენგან შენ, იესო, ძეო ღვთისაო? მოხვედ აქ დროზე ადრე ჩვენ სატანჯველად?
30 და მათგან მოშორებით ღორების დიდი კოლტი ძოვდა.
31 ხოლო ეშმაკები ევედრებოდნენ მას და ეუბნებოდნენ: თუ განგვდევნი ჩვენ, გვიბრძანე, შევიდეთ ღორების კოლტში.
32 და უთხრა მათ: წადით; ხოლო ისინი გავიდნენ და შევიდნენ ღორების კოლტში; და აჰა, გადაეშვა ღორების მთელი კოლტი კბოდიდან ზღვაში და შთაინთქა წყალში,
33 ხოლო მწყემსები გაიქცნენ და, მივიდნენ რა ქალაქში, აუწყეს ყოველივე და ეშმაკეულების შესახებაც.
34 და აჰა, მთელი ქალაქი გამოვიდა იესოს შესახვედრად და, როცა ნახეს იგი, შეევედრნენ, რომ გასულიყო მათი საზღვრებიდან.
470,9,0,
- დავრდომილის განკურნება კაპერნაუმში (მკ.2,2-12; ლკ.5,17-26)
1 და ავიდა ნავზე, გავიდა გაღმა და მივიდა თავის ქალაქში.
2 და აჰა, მიუყვანეს მას დავრდომილი, სარეცელზე მდებარე. და იხილა იესომ მათი რწმენა და უთხრა დავრდომილს: გამხნევდი, შვილო, მოგეტევა შენ შენი ცოდვები.
3 და აჰა, ზოგმა მწიგნობართაგანმა თქვა თავის გულში: ეს. გმობს.
4 და იცოდა იესომ მათი გულისზრახვები და უთხრა: რატომ ფიქრობთ თქვენ ბოროტს თქვენს გულში?
5 რა უფრო ადვილია, თქმა: მოგეტევა შენი ცოდვები, თუ თქმა: ადექი და იარე?
6 ხოლო რათა იცოდეთ, რომ ხელმწიფება აქვს ძეს კაცისას ქვეყანაზე ცოდვების მიტევებისა, — მაშინ უთხრა დავრდომილს: ადექი, აიღე შენი სარეცელი და წადი შენს სახლში.
7 და ადგა და წავიდა თავის სახლში.
8 ამის მხილველი ხალხი გაოცდა და ადიდებდა ღმერთს, რომელმაც ასეთი ხელმწიფება მისცა ადამიანებს.
- ლევი-მათე მეზვერის მოწოდება (მკ.2,13-17; ლკ.5,27-32)
9 და წამოვიდა იესო იქიდან და იხილა კაცი, რომელიც იჯდა საზვერეში, მათედ წოდებული, და უთხრა მას: გამომყევი მე. და ადგა და გაჰყვა მას.
10 და იყო, როდესაც იგი ინახით იჯდა სახლში, აჰა, მრავალი მეზვერე და ცოდვილი მივიდა და დაჯდა თანამეინახედ იესოსთან და მის მოწაფეებთან.
11 და როდესაც ნახეს ფარისევლებმა, უთხრეს მის მოწაფეებს: რატომ ჭამს მეზვერეებთან და ცოდვილებთან თქვენი მოძღვარი?
12 ხოლო იესომ როდესაც გაიგონა, უთხრა მათ: არ სჭირდებათ ჯანმრთელებს მკურნალი, არამედ ავადმყოფებს.
13 ხოლო თქვენ წადით და ისწავლეთ, რა არის: წყალობა მნებავს და არა მსხვერპლი, — რადგან მოვედი არა მართალთა მოსაწოდებლად, არამედ ცოდვილთა.
- იოანეს მოწაფეების შეკითხვა მარხვის შესახებ (მკ.2,18-22; ლკ.5,33-39)
14 მაშინ მივიდნენ მასთან იოანეს მოწაფეები და უთხრეს: რატომ ვმარხულობთ ჩვენ და ფარისევლები ბევრს, ხოლო შენი მოწაფეები არ მარხულობენ?
15 და უთხრა მათ იესომ: განა შეუძლიათ ქორწილის ძეებს გლოვა, ვიდრე მათთან არის სიძე? მოვა დღეები, როცა წაიყვანენ მათგან სიძეს, და მაშინ იმარხულებენ.
16 არავინ ადებს ახალი ნაჭრის საკერებელს ძველ სამოსს, რადგან დაირღვევა სამოსის მთლიანობა და უფრო დაიხევა;
17 არც ასხამენ ახალ ღვინოს ძველ თხიერებში, თორემ დასკდება თხიერები და ღვინო დაიღვრება და თხიერები უვარგისი გახდება; არამედ ასხამენ ახალ ღვინოს ახალ თხიერებში და ორივე ინახება.
- იაიროსის გარდაცვლილი ასულის აღდგენა და სისხლმდინარე დედაკაცის განკურნება (მკ.5,21-43; ლკ.8,40-56)
18 და როდესაც იგი ამას ამბობდა, აჰა, ერთი მთავარი მივიდა, თაყვანს სცემდა მას და ეუბნებოდა: ჩემი ასული ახლახან აღესრულა, მაგრამ მოდი და დაადე შენი ხელი მას და გაცოცხლდება.
19 და ადგა იესო და გაჰყვა მას. და მასთან ერთად მისი მოწაფეებიც.
20 და აჰა, დედაკაცი, რომელსაც ჰქონდა სისხლდენა თორმეტი წელი, მივიდა ზურგიდან და შეეხო მისი სამოსის კიდეს,
21 რადგან ამბობდა თავის გულში: მხოლოდ მის სამოსსაც რომ შევეხო, განვიკურნები.
22 ხოლო იესო მიბრუნდა, იხილა იგი და უთხრა: გამხნევდი, ასულო, შენმა რწმენამ გიხსნა შენ. და განიკურნა დედაკაცი იმ დროიდან.
23 და როდესაც მივიდა იესო მთავრის სახლში და იხილა იქ მესაკრავენი და შეშფოთებული ხალხი, უთხრა მათ:
24 გაშორდით, რადგან არ მომკვდარა გოგონა, არამედ სძინავს. და დასცინოდნენ მას.
25 და როდესაც გამოყარეს ხალხი, შევიდა და მოჰკიდა ხელი მას და ადგა გოგონა.
26 და გავრცელდა მისი ამბავი მთელ იმ ქვეყანაში.
- ორი ბრმისა და ყრუ-მუნჯი ეშმაკეულის განკურნება (ლკ.11,14)
27 და წამოვიდა რა იქიდან იესო, მოსდევდა მას ორი ბრმა, ღაღადებდნენ და ამბობდნენ: შეგვიწყალე ჩვენ, ძეო დავითისაო.
28 და როდესაც შევიდა სახლში, მივიდნენ მასთან ბრმები და უთხრა მათ იესომ: გწამთ, რომ შემიძლია ამის გაკეთება? უთხრეს მას: ჰო, უფალო.
29 მაშინ შეეხო მათ თვალებს და უთხრა: თქვენი რწმენისამებრ მოგეგოთ თქვენ.
30 და აეხილათ მათ თვალები; და მკაცრად მიმართა მათ იესომ და უთხრა: იცოდეთ, არავინ გაიგოს.
31 ხოლო ისინი გამოვიდნენ და გაავრცელეს ეს ამბავი მთელ იმ ქვეყანაში.
32 და როდესაც გამოვიდნენ ისინი, აჰა, მიუყვანეს მას კაცი მუნჯი და ეშმაკეული.
33 და როცა განდევნა ეშმაკი, ამეტყველდა მუნჯი. და გაუკვირდა ხალხს და ამბობდა: არასდროს ყოფილა ამგვარი რამ ისრაელში.
34 ხოლო ფარისევლები ამბობდნენ: ეშმაკთა მთავრით განდევნის ეშმაკებს.
35 და დადიოდა იესო ყველა ქალაქსა და დაბაში, ასწავლიდა მათ შესაკრებლებში და ქადაგებდა სახარებას სასუფევლისას და კურნავდა ყველა სენსა და ყველა უძლურებას ერში.
36 და როდესაც იხილა ხალხი, შეებრალა ისინი, რადგან იყვნენ დამაშვრალნი და დაცვენილნი, როგორც ცხვრები, რომელთაც არა ჰყავთ მწყემსი.
37 მაშინ უთხრა თავის მოწაფეებს: სამკალი ბევრია, ხოლო მუშაკი — ცოტა;
38 ევედრეთ სამკალის პატრონს, რომ გამოიყვანოს მუშაკები თავის სამკალში.
470,10,0,
- თორმეტი მოწაფის გამორჩევა სამოციქულო მოღვაწეობისთვის (მკ.3,13-20; ლკ.6,12-16)
1 და მოუწოდა თავის თორმეტ მოწაფეს და მისცა მათ ხელმწიფება არაწმინდა სულებზე, რათა განედევნათ ისინი და განეკურნათ ყველა სენი და ყველა უძლურება.
2 ხოლო თორმეტი მოციქულის სახელები არის: პირველი — სიმონი, რომელსაც ეწოდა პეტრე, და ანდრია, ძმა მისი; იაკობ ზებედესი და იოანე, ძმა მისი;
3 ფილიპე და ბართლომე, თომა და მათე მეზვერე, იაკობ ალფესი და ლებეოსი, რომელსაც ეწოდა თადეოზი.
4 სიმონ კანანელი და იუდა ისკარიოტელი, რომელმაც გასცა იგი.
- თორმეტი მოწაფის გაგზავნა საქადაგებლად (მკ.6,7-13; ლკ.9,1-6)
5 ეს თორმეტი გაგზავნა იესომ და ამცნო მათ და უთხრა: წარმართთა გზით ნუ წახვალთ და სამარიელთა ქალაქში ნუ შეხვალთ,
6 არამედ მიდით უპირატესად ისრაელის სახლის წარწყმედილ ცხვრებთან;
7 ხოლო როცა მიხვალთ, უქადაგეთ და უთხარით, რომ მოახლოებულია სასუფეველი ცათა.
8 უძლურნი განკურნეთ, მკვდრები აღადგინეთ, კეთროვნები განწმინდეთ, ეშმაკები განდევნეთ; უსასყიდლოდ მიგიღიათ, უსასყიდლოდ გაეცით.
9 ნუ გექნებათ ოქრო, ნურც ვერცხლი, ნურც რვალი თქვენს სარტყლებში,
10 ნურც აბგა გზაში, ნურც ორი პერანგი, ნურც ხამლი, ნურც კვერთხი, რადგან ღირსია მუშაკი თავისი საზრდოსი.
11 რომელ ქალაქშიც და დაბაშიც შეხვალთ, გამოიკითხეთ, ვინ არის მასში ღირსი, და იქ გაჩერდით, სანამ გამოხვალთ;
12 ხოლო, როცა შეხვალთ სახლში, მოიკითხეთ იგი და თქვით: მშვიდობა ამ სახლს.
13 და თუ იქნება ის სახლი ღირსი, მივა თქვენი მშვიდობა მასზე, ხოლო თუ არ იქნება ღირსი, თქვენი მშვიდობა თქვენვე მოგიბრუნდებათ.
14 და თუ არავინ მიგიღებთ თქვენ და არც ისმენს თქვენს სიტყვას, როცა გამოხვალთ იმ სახლიდან ან ქალაქიდან, დაიბერტყეთ მტვერი თქვენი ფეხებიდან.
15 ამინ გეუბნებით თქვენ, უფრო ასატანი იქნება სოდომისა და გომორის ქვეყნისთვის განკითხვის დღე, ვიდრე იმ ქალაქისთვის.
16 აჰა, მე გგზავნით თქვენ, როგორც ცხვრებს, მგლებს შორის; ამიტომ იყავით გონიერნი, როგორც გველნი, და უმანკონი, როგორც მტრედნი.
17 უფრთხილდით ადამიანებს, რადგან გადაგცემენ თქვენ საკრებულოს და თავის შესაკრებლებში დაგტანჯავენ თქვენ;
18 და მთავართა და მეფეთა წინაშე მიგიყვანენ ჩემ გამო მათთვის და წარმართთათვის დასამოწმებლად.
19 და როცა გადაგცემენ თქვენ, ნუ იზრუნებთ, როგორ ან რა თქვათ, რადგან მოგეცემათ თქვენ იმ დროს, რა თქვათ;
20 რადგან არა თქვენ იქნებით მეტყველნი, არამედ სული თქვენი მამისა, რომელიც იმეტყველებს თქვენში;
21 რადგან გადასცემს ძმა ძმას სასიკვდილოდ და მამა შვილს; და აღდგებიან შვილები მშობლებზე და დახოცავენ მათ.
22 და იქნებით მოძულებული ყველასგან ჩემი სახელის გამო, ხოლო ვინც მოითმენს ბოლომდე, ის ცხონდება.
23 როცა დევნას დაგიწყებენ თქვენ ამ ქალაქში, გაიქეცით სხვაში, რადგან, ამინ გეუბნებით თქვენ, ვერ დაასრულებთ ისრაელის ქალაქებს, ვიდრე არ მოვა ძე კაცისა.
24 არ არის მოწაფე თავის მოძღვარზე აღმატებული, არც მონა თავის ბატონზე აღმატებული.
25 საკმარისია მოწაფისთვის, რათა იყოს, როგორიც თავისი მოძღვარი, და მონისთვის — როგორიც თავისი ბატონი. თუ სახლის პატრონს ბელზებული უწოდეს, რამდენად უფრო — მის სახლეულს?
26 ნუ გეშინიათ მათი, რადგან არაფერია დაფარული, რაც არ გაცხადდება, და არც საიდუმლო, რომელიც ცნობილი არ გახდება.
27 რასაც გეუბნებით თქვენ ბნელში, თქვით ნათელში და, რასაც ყურით ისმენთ, იქადაგეთ ერდოებზე.
28 და ნუ გეშინიათ მათი, ვინც კლავს სხეულს, ხოლო სულის მოკვლა არ შეუძლია; არამედ გეშინოდეთ უფრო იმისი, ვისაც შეუძლია, სულიც და სხეულიც წარწყმიდოს გეენაში.
29 განა ორი ჩიტი ასარად არ იყიდება? და ერთი მათგანიც არ დავარდება მიწაზე თქვენი მამის გარეშე;
30 ხოლო თქვენს თავზე ყოველი თმაც კი დათვლილია.
31 ნუ გეშინიათ, რადგან ბევრ ჩიტზე უმჯობესნი ხართ თქვენ.
32 ყველას, ვინც მაღიარებს მე კაცთა წინაშე, მეც ვაღიარებ მას ჩემი ზეცათა მამის წინაშე;
33 ხოლო ვინც უარმყოფს მე კაცთა წინაშე, მეც უარვყოფ მას ჩემი ზეცათა მამის წინაშე.
34 ნუ გგონიათ, რომ მოვედი მშვიდობის მოსაფენად ქვეყანაზე. მოვედი არა მშვიდობის მოსაფენად, არამედ მახვილისა,
35 რადგან მოვედი გასაყოფად კაცისა თავისი მამისგან და ასულისა თავისი დედისგან და რძლისა თავისი დედამთილისგან.
36 და მტერი კაცისა იქნება მისი სახლეული.
37 ვისაც უყვარს მამა ან დედა ჩემზე მეტად, არ არის ჩემი ღირსი; და ვისაც უყვარს ძე ან ასული ჩემზე მეტად, არ არის ჩემი ღირსი.
38 და ვინც არ აიღებს თავის ჯვარს და შემომიდგება მე, არ არის ჩემი ღირსი.
39 ვინც მოიპოვებს თავის სულს, წარწყმედს მას; და ვინც წარწყმედს თავის სულს ჩემ გამო, მოიპოვებს მას.
40 ვინც გიწყნარებთ თქვენ, მე მიწყნარებს; და ვინც მე მიწყნარებს, იწყნარებს ჩემს მომავლინებელს.
41 ვინც იწყნარებს წინასწარმეტყველს წინასწარმეტყველის სახელით, წინასწარმეტყველის საზღაურს მიიღებს; და ვინც იწყნარებს მართალს მართლის სახელით, მართლის საზღაურს მიიღებს.
42 და ვინც დაალევინებს ერთ ამ მცირეთაგანს ერთ სასმის ცივ წყალს მოწაფის სახელით, ამინ გეუბნებით თქვენ, არ დაეკარგება თავისი საზღაური.
470,11,0,
1 და იყო, როცა დაასრულა იესომ დარიგება თავისი თორმეტი მოწაფისა, წავიდა იქიდან დასამოძღვრად და საქადაგებლად მათ ქალაქებში.
- იოანე ნათლისმცემლის მიერ თავისი მოწაფეების გაგზავნა იესოსთან (ლკ.7,18-35)
2 ხოლო როცა იოანემ გაიგო საპყრობილეში ქრისტეს საქმეები, გაგზავნა თავისი ორი მოწაფე
3 და უთხრა მას: შენ ხარ, ვინც უნდა მოვიდეს, თუ სხვას ველოდოთ?
4 ხოლო იესომ მიუგო და უთხრა მათ: მიდით და აუწყეთ იოანეს, რაც გესმით და რასაც ხედავთ:
5 ბრმები ხედავენ, ხეიბრები დადიან, კეთროვნები იწმინდებიან და ყრუებს ესმით, მკვდრები აღდგებიან და გლახაკებს ეხარებათ;
6 და ნეტარია, ვინც არ დაბრკოლდება ჩემ მომართ.
7 და როდესაც ისინი წავიდნენ, დაიწყო იესომ საუბარი ხალხთან იოანეზე: რის სანახავად გამოხვედით უდაბნოში? ლერწმისა, ქარისგან შერხეულისა?
8 ან რის სანახავად გამოხვედით? კაცისა, ფაფუკი სამოსით შემოსილისა? აჰა, რომლებიც ფაფუკ სამოსს ატარებენ, სამეფო სახლებში არიან.
9 ან რის სანახავად გამოხვედით, წინასწარმეტყველისა? ჰო, გეუბნებით თქვენ: და წინასწარმეტყველზე უმეტესისა;
10 რადგან ეს არის, რომლის შესახებ წერია: აჰა, მე მივავლენ ჩემს ანგელოზს შენი პირის წინაშე, რომელიც გაამზადებს შენს გზას შენ წინაშე (გამ.23,20; მალ.3,1).
11 ამინ გეუბნებით თქვენ: არ აღმდგარა დედაკაცის ნაშობთა შორის იოანე ნათლისმცემელზე დიდი, ხოლო უმცირესი ცათა სასუფეველში დიდია მასზე.
12 და იოანე ნათლისმცემლის დღეებიდან აქამდე ცათა სასუფეველი იძულებით მიიღწევა და ვინც აიძულებს თავს, მიიტაცებს მას,
13 რადგან ყველა წინასწარმეტყველმა და სჯულმა იოანემდე იწინასწარმეტყველეს;
14 და თუ გინდათ მიღება, იგი არის ელია, რომელიც უნდა მოვიდეს.
15 ვისაც აქვს ყურები სასმენად, ისმინოს!
16 და ვის ვამსგავსო ეს მოდგმა? მსგავსია ყრმებისა, რომლებიც სხედან მოედნებზე და უხმობენ თავის მეგობრებს
17 და ეუბნებიან: ვუკრავდით თქვენთვის და არ ცეკვავდით; ვგოდებდით თქვენთვის და არა გლოვობდით.
18 რადგან მოვიდა იოანე, არც ჭამს, არც სვამს და ამბობენ: ეშმაკეულია;
19 მოვიდა ძე კაცისა, ჭამს და სვამს და ამბობენ: აჰა, კაცი მჭამელი და ღვინის მსმელი, მეგობარი მეზვერეთა და ცოდვილთა. და გამართლდა სიბრძნე თავის შვილთაგან.
- იესოს მიერ გალილეის ქალაქების გაკიცხვა (ლკ.10,13-15)
20 მაშინ დაიწყო იესომ გაკიცხვა იმ ქალაქებისა, რომლებშიც ყველაზე მეტად გამოვლინდა მისი ძალები, რადგან არ შეინანეს:
21 ვაი შენ, ქორაზინო, და ვაი შენ, ბეთსაიდა, რადგან ტვიროსსა და სიდონში რომ გამოვლენილიყო ძალები, რომლებიც გამოვლინდა თქვენში, დიდი ხანია, ძაძაში და ნაცარში მსხდომარენი შეინანებდნენ;
22 მაგრამ გეუბნებით თქვენ: ტვიროსისა და სიდონისთვის უფრო ასატანი იქნება განკითხვის დღე, ვიდრე თქვენთვის;
23 ხოლო შენ, კაპერნაუმო, ცამდე არ ამაღლდები, არამედ ჯოჯოხეთამდე ჩაინთქმები, რადგან სოდომში რომ გამოვლენილიყო ძალები, რომლებიც გამოვლინდა შენში, დღემდე იდგებოდა;
24 მაგრამ გეუბნებით თქვენ, რომ სოდომის ქვეყნისთვის უფრო ასატანი იქნება განკითხვის დღე, ვიდრე შენთვის.
- სამადლობელი ვედრება მამისადმი და მორწმუნეთა მოწოდება (ლკ.10,21-24)
25 იმ დროს ამბობდა იესო და თქვა: გაღიარებ შენ, მამაო, უფალო ცისა და ქვეყნისაო, რადგან დაფარე ეს ბრძენთაგან და გონიერთაგან და გამოუცხადე ეს ჩვილებს.
26 ჰო, მამაო, რადგან ასე იყო სათნო შენ წინაშე.
27 ყოველივე მომეცა მე ჩემი მამის მიერ. და არავინ იცის ძე, გარდა მამისა; და არც მამა იცის ვინმემ, გარდა ძისა და იმისა, ვისთვისაც ინებებს ძე გამოცხადებას.
28 მოდით ჩემთან ყველა მაშვრალი და ტვირთმძიმე და მე მოგასვენებთ თქვენ.
29 აიღეთ უღელი ჩემი თქვენზე და ისწავლეთ ჩემგან, რადგან მშვიდი ვარ და მდაბალი გულით, და ჰპოვებთ თქვენი სულების მოსვენებას,
30 რადგან უღელი ჩემი ტკბილია და ტვირთი ჩემი — მსუბუქი.
470,12,0,
- თავთავების მოწყვეტა და სიტყვა შაბათის შესახებ (მკ.2,23-28; ლკ.6,1-5)
1 იმ დროს, შაბათს, მიდიოდა იესო ნათესებში, ხოლო მის მოწაფეებს მოშივდათ და დაიწყეს თავთავების მოწყვეტა და ჭამა.
2 ფარისევლებმა რომ დაინახეს, უთხრეს მას: აჰა, შენი მოწაფეები იმას აკეთებენ, რისი კეთებაც არ არის მართებული შაბათს;
3 ხოლო მან უთხრა მათ: არ ამოგიკითხავთ, რა გააკეთა დავითმა, როდესაც მოშივდათ მას და მასთან მყოფებს?
4 როგორ შევიდა ღვთის სახლში და შესაწირავი პურები შეჭამა, რომელთა ჭამა არ იყო მართებული მისთვის და არც მასთან მყოფთათვის, არამედ მხოლოდ მღვდლებისთვის?
5 ან არ ამოგიკითხავთ სჯულში, რომ შაბათობით მღვდლები ტაძარში შაბათს უგულებელყოფენ და უდანაშაულონი არიან?
6 ხოლო გეუბნებით თქვენ: ტაძარზე დიდი არის აქ.
7 რომ გცოდნოდათ, რა არის: წყალობა მნებავს და არა მსხვერპლი (ოს.6,6), — მსჯავრს არ დასდებდით უდანაშაულოებს.
8 ასე რომ, ძე კაცისა უფალი არის შაბათისაც.
9 და წამოვიდა იქიდან იესო და მივიდა მათ შესაკრებელში;
- გამხმარი ხელის მქონე კაცის განკურნება შესაკრებელში შაბათს (მკ.3,1-6; ლკ.6,6-11)
10 და აჰა, იყო იქ კაცი, რომელსაც ხელი ჰქონდა გამხმარი; ჰკითხეს მას და უთხრეს: მართებულია შაბათს განკურნება? რათა დაესმინათ იგი;
11 ხოლო მან უთხრა მათ: ვინ არის თქვენ შორის კაცი, რომელსაც ეყოლება ერთი ცხვარი და თუ ჩაუვარდება იგი შაბათს ორმოში, არ მოჰკიდებს ხელს მას და არ ამოიყვანს?
12 რამდენად უმჯობესია კაცი ცხვარზე? ამიტომ მართებულია შაბათს სიკეთის კეთება.
13 მაშინ უთხრა იმ კაცს: გაშალე შენი ხელი, — და გაშალა და აღუდგა, როგორც მეორე.
14 გამოვიდნენ ფარისევლები და ბჭობა გამართეს მის წინააღმდეგ, როგორ დაეღუპათ იგი; ხოლო იესომ გაიგო და გაერიდა იქაურობას;
15 და გაჰყვა მას დიდძალი ხალხი და განკურნა ისინი ყველა
16 და უბრძანა მათ, რომ არ გაეცხადებინათ იგი,
17 რათა აღსრულებულიყო ნათქვამი ესაია წინასწარმეტყველის მიერ, რომელიც ამბობს:
18 აჰა, ყრმა ჩემი, რომელიც გამოვირჩიე, საყვარელი ჩემი, რომელიც სათნოა ჩემი სულისთვის. დავდებ ჩემს სულს მასზე და სამართალს აუწყებს წარმართებს;
19 არ იკამათებს, არც იღაღადებს, არც გაიგონებს ვინმე მოედნებზე მის ხმას;
20 შემუსვრილ ლერწამს არ გადატეხს და მბჟუტავ პატრუქს არ ჩააქრობს, ვიდრე ძლევამდე არ მიიყვანს სამართალს.
21 და მისი სახელის მიმართ სასოება ექნებათ წარმართებს (ეს.42,1-4).
- ბრმა და მუნჯი ეშმაკეულის განკურნება
22 მაშინ მიუყვანეს მას ეშმაკეული ბრმა და მუნჯი და განკურნა იგი, ისე რომ ბრმა და მუნჯი მეტყველებდა და ხედავდა;
23 და გაოგნებული იყო მთელი ხალხი და ამბობდა: ნუთუ ეს არის ქრისტე, ძე დავითისა?
- ფარისეველთაგან (და მწიგნობართაგან) იესოსთვის სახელის გატეხის მცდელობის მხილება (მკ.3,21-30; ლკ.11,15-23)
24 ხოლო ფარისევლებმა, ეს რომ გაიგონეს, თქვეს: ეს ვერ განდევნის ეშმაკებს, თუ არა ბელზებულით, ეშმაკთა მთავრით.
25 იცოდა იესომ მათი გულისზრახვები და უთხრა მათ: ყოველი სამეფო, რომელიც თავის წინააღმდეგ გაიყო, მოოხრდება; და ყოველი ქალაქი, გინდა სახლი, რომელიც თავის წინააღმდეგ გაიყო, ვერ იდგება;
26 და თუ სატანა სატანას განდევნის, თავის თავში გაიყო; როგორღა იდგება მისი სამეფო?
27 და თუ მე ბელზებულით განვდევნი ეშმაკებს, თქვენი ძეები რითღა განდევნიან? ამიტომ ისინივე იქნებიან თქვენი მსაჯულები;
28 ხოლო თუ მე ღვთის სულით განვდევნი ეშმაკებს, მაშასადამე, მოიწია თქვენზე სასუფეველი ღვთისა.
29 ან როგორ შეძლებს ვინმე შესვლას ძლიერის სახლში და მისი ქონების გატაცებას, თუ ჯერ არ შეკრავს ძლიერს? და მაშინღა გაძარცვავს მის სახლს.
30 ვინც არ არის ჩემთან, ჩემ წინააღმდეგ არის; და ვინც არ შეკრებს ჩემთან, განაბნევს;
31 ამიტომ გეუბნებით თქვენ: ყოველი ცოდვა და გმობა მიეტევებათ ადამიანებს, ხოლო სულიწმიდის გმობა არ მიეტევებათ.
32 და ვინც იტყვის სიტყვას ძისა კაცისას წინააღმდეგ, მიეტევება მას, ხოლო ვინც იტყვის სულიწმიდის წინააღმდეგ, არ მიეტევება მას არც ამ საუკუნეში და არც მომავალში.
33 ან სცანით, რომ ხე კარგია და ნაყოფი მისი კარგია; ან სცანით, რომ ხე უვარგისია და ნაყოფი მისი უვარგისია, რადგან ნაყოფით იცნობა ხე.
34 იქედნეთა ნაშობნო, როგორ შეძლებთ კეთილის თქმას, როდესაც უკეთურები ხართ? რადგან გულის სისავსისგან მეტყველებს პირი.
35 კეთილ კაცს კეთილი საუნჯიდან გამოაქვს სიკეთე და ბოროტ კაცს ბოროტი საუნჯიდან გამოაქვს ბოროტება;
36 ხოლო მე გეუბნებით თქვენ, რომ ყოველი უქმი სიტყვის გამო, რომელსაც იტყვიან ადამიანები, პასუხს აგებენ განკითხვის დღეს;
37 რადგან შენი სიტყვებით გამართლდები და შენი სიტყვებით განისჯები.
- სასწაულის მოსურნე მწიგნობართა და ფარისეველთა მხილება (ლკ.11,29-32)
38 მაშინ მიუგო მას ზოგიერთმა მწიგნობარმა და ფარისეველმა და უთხრა: მოძღვარო, გვინდა შენგან სასწაულის ხილვა;
39 ხოლო მან მიუგო და უთხრა მათ: მოდგმა ბოროტი და მრუში სასწაულს ეძებს, და სასწაული არ მიეცემა მას, გარდა იონა წინასწარმეტყველის სასწაულისა,
40 რადგან როგორც იონა იყო ვეშაპის მუცელში სამი დღე და სამი ღამე, ასევე იქნება ძე კაცისა მიწის გულში სამი დღე და სამი ღამე.
41 ნინეველი კაცები აღდგებიან სამსჯავროზე ამ მოდგმასთან ერთად და განსჯიან მას, რადგან შეინანეს იონას ქადაგებით, და აჰა, იონაზე მეტი არის აქ.
42 სამხრეთის დედოფალი აღდგება სამსჯავროზე ამ მოდგმასთან ერთად და განსჯის მას, რადგან მოვიდა ქვეყნის კიდიდან სოლომონის სიბრძნის მოსასმენად, და აჰა, სოლომონზე მეტი არის აქ.
43 და როცა არაწმინდა სული გადის კაცისგან, მოივლის უწყლო ადგილებს და ეძებს მოსვენებას და ვერ პოულობს.
44 მაშინ იტყვის: მივბრუნდები ჩემს სახლში, საიდანაც გამოვედი. და როცა მივა, იპოვის მას ცარიელს, დაგვილს და შემკულს;
45 მაშინ წავა და თან მოიყვანს სხვა შვიდ სულს, თავისზე ბოროტს, და შევლენ და დამკვიდრდებიან იქ. და იქნება იმ კაცისთვის უკანასკნელი პირველზე უარესი. ასე იქნება ამ უკეთური მოდგმისთვისაც.
- დედისა და ძმების მისვლა იესოსთან სასაუბროდ (მკ.3,31-35; ლკ.8,19-21)
46 როცა იგი ჯერ კიდევ ესაუბრებოდა ხალხს, აჰა, დედა მისი და მისი ძმები იდგნენ გარეთ და ეძებდნენ მას სასაუბროდ.
47 მაშინ უთხრა მას ვიღაცამ: აჰა, დედაშენი და შენი ძმები დგანან გარეთ და გეძებენ შენ სასაუბროდ;
48 ხოლო მან მიუგო და უთხრა ამის მთქმელს: ვინ არის დედა ჩემი და ვინ არიან ჩემი ძმები?
49 და გაიწოდა თავისი ხელი მოწაფეებისკენ და თქვა: აჰა, დედა ჩემი და ჩემი ძმები,
50 რადგან ვინც აღასრულებს ჩემი ზეცათა მამის ნებას, ის არის ძმა და და, და დედაჩემი.
470,13,0,
1 იმ დღეს გამოვიდა იესო სახლიდან და დაჯდა ზღვის პირას.
2 და შეიკრიბა მასთან დიდძალი ხალხი, ისე რომ იგი ნავზე ავიდა და დაჯდა, და მთელი ხალხი ზღვის პირას იდგა.
- იგავი მთესველზე (მკ.4,2-20; ლკ.8,4-15)
3 და ეუბნებოდა მათ ბევრს იგავებით და უთხრა: აჰა, გამოვიდა მთესველი დასათესად
4 და როცა თესავდა იგი, ზოგი დავარდა გზასთან და მივიდნენ ცის ფრინველები და შეჭამეს იგი;
5 და სხვა დავარდა კლდოვანზე, სადაც არ იყო ბევრი მიწა, და მყისვე აღმოცენდა, რადგან არ ჰქონდა მიწას სიღრმე;
6 და მზე რომ ამოვიდა, დაჭკნა და, რადგან არ ჰქონდა ფესვი, გახმა;
7 და სხვა ჩავარდა ეკლებში და ამოვიდა ეკლები და მოაშთო იგი;
8 და სხვა დავარდა კარგ მიწაზე და გამოიღო ნაყოფი: ზოგმა — ასი, ზოგმა — სამოცი და ზოგმა — ოცდაათი.
9 ვისაც აქვს ყურები სასმენად, ისმინოს!
10 და მივიდნენ მოწაფეები და უთხრეს მას: რატომ ესაუბრები მათ იგავებით?
11 ხოლო მან მიუგო და უთხრა მათ: თქვენთვის მოცემულია ღვთის სასუფევლის საიდუმლოს შეცნობა, ხოლო იმათთვის არ არის მიცემული;
12 რადგან ვისაც აქვს, მიეცემა მას და მიემატება; და ვისაც არა აქვს, რაც აქვს, ისიც წაერთმევა მას.
13 ამიტომ იგავებით ვესაუბრები მათ, რადგან ხედავენ და არ ხედავენ, ესმით და არ ესმით, ვერც იგებენ.
14 და სრულდება მათზე წინასწარმეტყველება ესაიასი, რომელიც ამბობს: სმენით გესმოდეთ და ვერ გაიგოთ, ხედვით ხედავდეთ და ვერ იხილოთ;
15 რადგან გაქვავდა ამ ხალხის გული და ყურით ძნელად ისმინეს და თვალები დახუჭეს, რომ არ იხილონ თვალით და არ ისმინონ ყურით და არ გაიგონ გულით და არ მოიქცნენ და არ განვკურნო ისინი (ეს.6,9-10);
16 ხოლო ნეტარია თქვენი თვალები, რადგან ხედავენ, და თქვენი ყურები, რადგან ესმით.
17 ამინ გეუბნებით თქვენ, რომ მრავალ წინასწარმეტყველს და მართალს ეწადა, ეხილა, რასაც ხედავთ, და ვერ იხილა და ესმინა, რასაც ისმენთ, და ვერ ისმინა.
- განმარტება იგავისა მთესველზე (მკ.4,14-20; ლკ.8,11-15)
18 ამიტომ თქვენ ისმინეთ იგავი მთესველისა:
19 ყველასთან, ვინც ისმენს სასუფევლის სიტყვას და არ გაიგებს, მიდის უკეთური და იტაცებს დათესილს მისი გულიდან. ეს არის, რომელიც გზასთან დაითესა,
20 ხოლო კლდოვანზე დათესილი ეს არის: ვინც ისმენს სიტყვას და მყისვე სიხარულით იღებს მას;
21 და რადგან ფესვი არა აქვს თავის თავში, არამედ დროებითია, როდესაც იქნება გაჭირვება ან დევნა ამ სიტყვის გამო, მყისვე დაბრკოლდება;
22 ხოლო ეკლებში დათესილი ეს არის: ვინც სიტყვას ისმენს და ამ სოფლის საზრუნავი და სიმდიდრის საცდური აშთობს სიტყვას და უნაყოფო ხდება;
23 ხოლო კარგ მიწაზე დათესილი ეს არის: ვინც სიტყვას ისმენს და იგებს; ვისაც გამოაქვს ნაყოფი და აქცევს ზოგი ასად, ზოგი სამოცად, ზოგი ოცდაათად.
- იგავი ხორბალსა და ღვარძლზე
24 სხვა იგავი შესთავაზა მათ და უთხრა: ემსგავსა სასუფეველი ცათა კაცს, რომელმაც დათესა კარგი თესლი თავის ყანაში;
25 და როცა ადამიანებს ეძინათ, მოვიდა მისი მტერი და ჩათესა ღვარძლი ხორბალს შორის და წავიდა;
26 ხოლო როდესაც აღმოცენდა ჯეჯილი და ნაყოფი გამოიღო, მაშინ გამოჩნდა ღვარძლიც.
27 და როცა მივიდნენ სახლის პატრონის მონები, უთხრეს მას: ბატონო, განა კარგი თესლი არ დათესე შენს ყანაში? საიდან არის ღვარძლი?
28 ხოლო მან უთხრა მათ: მტერმა კაცმა გააკეთა ეს. მონებმა უთხრეს მას: გნებავს, რომ მივიდეთ და გამოვარჩიოთ იგი?
29 ხოლო მან უთხრა: არა, ვაითუ ღვარძლის გამორჩევისას ამოგლიჯოთ მასთან ერთად ხორბალიც.
30 აცალეთ, გაიზარდოს ორივე ერთად მკამდე და მკის დროს ვეტყვი მომკელებს: გამოარჩიეთ ჯერ ღვარძლი და შეკარით ძნებად, რომ დაიწვას იგი, ხოლო ხორბალი შეკრიბეთ ჩემს ბეღელში.
- იგავები: მდოგვის მარცვალზე, საფუარზე (მკ.4,30-32; ლკ.13,18-21)
31 სხვა იგავი შესთავაზა მათ და უთხრა: მსგავსია სასუფეველი ცათა მდოგვის მარცვლისა, რომელიც აიღო კაცმა და დათესა თავის ყანაში;
32 მცირეა ყველა თესლზე, ხოლო როცა გაიზრდება, ყველა მხალზე დიდი იქნება და იქცევა ხედ, ისე რომ მოვლენ ცის ფრინველები და მის რტოებში დაიბუდებენ.
33 სხვა იგავიც უთხრა მათ: მსგავსია სასუფეველი ცათა საფუვრისა, რომელიც აიღო დედაკაცმა და შეურია სამ საწყაო ფქვილს, ვიდრე არ აფუვდა მთლიანად.
34 ყოველივე ეს იესომ იგავებით უთხრა ხალხს და იგავის გარეშე არაფერს ეუბნებოდა მათ,
35 რათა აღსრულებულიყო ნათქვამი წინასწარმეტყველის მიერ, რომელიც ამბობს: გავხსნი იგავით ჩემს პირს და ვიტყვი დაფარულს ქვეყნის დასაბამიდან (ფს.77,2).
- განმარტება იგავისა ხორბალსა და ღვარძლზე
36 მაშინ გაუშვა იესომ ხალხი და შევიდა სახლში; მივიდნენ მასთან მისი მოწაფეები და უთხრეს: განგვიმარტე ჩვენ იგავი ყანის ღვარძლისა.
37 და მან მიუგო და უთხრა მათ: ვინც თესავს კარგ თესლს, არის ძე კაცისა;
38 ხოლო ყანა არის ეს სოფელი; კარგი თესლი — ეს არის სასუფევლის ძეები, ღვარძლი კი არის უკეთურის ძეები;
39 ხოლო მტერი, რომელმაც დათესა იგი, არის ეშმაკი; მკა არის დასასრული საუკუნეთა, ხოლო მომკელნი არიან ანგელოზები;
40 ამიტომ, როგორც გამოარჩევენ ღვარძლს და ცეცხლში დაწვავენ, ასევე იქნება საუკუნეთა დასასრულს:
41 მოავლენს ძე კაცისა თავის ანგელოზებს და გამოარჩევენ მისი სამეფოდან ყველა საცდურსა და უსჯულოების მოქმედს
42 და შეყრიან მათ ცეცხლიან ღუმელში. იქ იქნება ტირილი და კბილთა ღრჭენა.
43 მაშინ მართლები მზესავით გაბრწყინდებიან თავისი მამის სასუფეველში. ვისაც აქვს ყურები სასმენად, ისმინოს!
- სხვა იგავები ცათა სასუფეველზე
44 კიდევ მსგავსია სასუფეველი ცათა საუნჯისა, რომელიც ყანაშია დაფლული და რომელიც იპოვა კაცმა, დამალა და სიხარულით მიდის, ყიდის ყველაფერს, რაც აქვს, და ყიდულობს იმ ყანას;
45 კიდევ მსგავსია სასუფეველი ცათა ვაჭარი კაცისა, რომელიც ეძებს კარგ მარგალიტებს;
46 და რომელმაც იპოვა ერთი ძვირფასი მარგალიტი, წავიდა და გაყიდა ყოველივე, რაც ჰქონდა, და იყიდა იგი;
47 კიდევ მსგავსია სასუფეველი ცათა მოსასმელი ბადისა, რომელიც ზღვაშია ჩაგდებული და რომელმაც თევზის ყველა სახეობიდან შეკრიბა;
48 და როდესაც აივსო, ამოიტანეს იგი ნაპირზე და, როცა დასხდნენ, შეაგროვეს კარგები ჭურჭელში, ხოლო უვარგისები გარეთ გადაყარეს.
49 ასე იქნება საუკუნეთა დასასრულს: მოვლენ ანგელოზები და გამოარჩევენ უკეთურებს მართლებისგან
50 და ჩაყრიან მათ ცეცხლიან ღუმელში. იქ იქნება ტირილი და კბილთა ღრჭენა.
51 უთხრა მათ იესომ: გაიგეთ ეს ყოველივე? უთხრეს მას: ჰო, უფალო.
52 და უთხრა მათ: ამიტომ ყველა მწიგნობარი, ცათა სასუფეველს დამოწაფებული, მსგავსია კაცისა, სახლის პატრონისა, რომელსაც გამოაქვს თავისი საუნჯიდან ახალი და ძველი.
53 და იყო, როდესაც დაასრულა იესომ ეს იგავები, წავიდა იქიდან.
- იესო ქრისტეს მეორედ უარყოფა ნაზარეთში (მკ.6,1-6)
54 და მივიდა თავის მამულში და ასწავლიდა მათ შესაკრებელში, ისე რომ განცვიფრებულნი იყვნენ ისინი და ამბობდნენ: საიდან აქვს ამას ეს სიბრძნე და ძალები?
55 განა ეს არ არის ძე ხუროსი? განა მის დედას არ ჰქვია მარიამი? და მისი ძმები არ არიან იაკობი, იოსები, სიმონი და იუდა?
56 და მისი დები, ყველანი ჩვენთან არ არიან? საიდან აქვს ამას ეს ყველაფერი?
57 და ბრკოლდებოდნენ მის მიმართ. ხოლო იესომ უთხრა მათ: არ არის წინასწარმეტყველი უპატიოდ, გარდა თავისი მამულისა და სახლისა.
58 და არ აღასრულა იქ მრავალი სასწაული მათი ურწმუნოების გამო.
470,14,0,
- ჰეროდე მეფის წარმოდგენა იესო ქრისტეზე (მკ.6,14-16; ლკ.9,7-9)
1 იმ დროს გაიგო ჰეროდე ტეტრარქმა იესოს ამბავი
2 და უთხრა თავის მსახურებს: ეს არის იოანე ნათლისმცემელი. იგი აღმდგარა მკვდრეთით და ამის გამო ძალები მოქმედებენ მის მიერ,
- იოანე ნათლისმცემლის შეპყრობა (მკ.6,17-20; ლკ.3,19-20)
3 რადგან ჰეროდემ შეიპყრო იოანე, შებორკა იგი და საპყრობილეში ჩასვა ჰეროდიას, თავისი ძმის, ფილიპეს, ცოლის გამო;
4 რადგან ეუბნებოდა მას იოანე: არ არის მართებული, რომ გყავდეს შენ იგი ცოლად.
5 და უნდოდა მისი მოკვლა, მაგრამ ეშინოდა ხალხისა, რადგან როგორც წინასწარმეტყველს აღიარებდნენ მას.
- ჰეროდე მეფის მიერ იოანე ნათლისმცემლისთვის თავის მოკვეთა (მკ.6,21-29)
6 ხოლო როცა ჰეროდეს დაბადების დღე იყო, როკავდა ჰეროდიას ასული წვეულთა შორის და მოეწონა ჰეროდეს,
7 რის გამოც ფიცით აღუთქვა მას, რომ მისცემდა, რასაც ითხოვდა.
8 ხოლო იგი წინასწარ იყო დარიგებული თავისი დედისგან და უთხრა: მომეცი მე აქ ლანგრით თავი იოანე ნათლისმცემლისა.
9 და შეწუხდა მეფე, მაგრამ ფიცისა და თანამეინახეთა გამო ბრძანა, მიეცათ მისთვის.
10 და გაგზავნა და თავი მოჰკვეთა იოანეს საპყრობილეში.
11 და მოიტანეს მისი თავი ლანგრით და მისცეს ქალს და მიუტანა თავის დედას.
12 და მივიდნენ მისი მოწაფეები, აიღეს გვამი და დამარხეს იგი და მოვიდნენ და უთხრეს იესოს.
13 ეს რომ გაიგო იესომ, გაერიდა და წავიდა იქიდან ნავით უდაბურ ადგილას მარტო; და როცა გაიგო ხალხმა, გაჰყვა მას ფეხით ქალაქებიდან.
- ხუთი ათასი კაცის დაპურება (მკ.6,34-44; ლკ.9,12-17; ინ.6,4-15)
14 და გამოვიდა რა იესო, იხილა დიდძალი ხალხი და შეებრალა ისინი და განკურნა მათი სნეულები.
15 როცა მოსაღამოვდა, მივიდნენ მასთან მისი მოწაფეები და უთხრეს: უდაბურია ეს ადგილი და დრო უკვე გასულია; გაუშვი ხალხი, რომ წავიდეს გარშემო დაბებში და იყიდოს თავისთვის საჭმელი;
16 ხოლო იესომ უთხრა მათ: არ სჭირდებათ წასვლა; თქვენ მიეცით მათ საჭმელი;
17 და მათ უთხრეს მას: არაფერი გვაქვს აქ, გარდა ხუთი პურისა და ორი თევზისა.
18 და უთხრა მათ: მომიტანეთ მე ისინი აქ.
19 და უბრძანა ხალხს დასხდომა ბალახზე, აიღო ხუთი პური და ორი თევზი, აიხედა ცისკენ და აკურთხა და გატეხა და მისცა მოწაფეებს პურები, ხოლო მოწაფეებმა — ხალხს.
20 და ჭამა ყველამ და გაძღა; და აიღეს დარჩენილი ნატეხები თორმეტი გოდორი სავსე.
21 ხოლო ვინც ჭამა, იყო ხუთი ათასამდე მამაკაცი, გარდა დედაკაცებისა და ყრმებისა.
22 და მაშინვე აიძულა იესომ თავისი მოწაფეები, ასულიყვნენ ნავზე და გასულიყვნენ მასზე ადრე გაღმა, ვიდრე გაუშვებდა ხალხს.
23 და როცა გაუშვა ხალხი, ავიდა მთაზე სალოცავად განმარტოებით. და როდესაც მოსაღამოვდა, მარტო იყო იქ.
- იესოს სვლა ზღვაზე (მკ.6,47-52; ინ.6,16-21)
24 ხოლო ნავი უკვე გაშორებული იყო ხმელეთს მრავალ უტევანზე და ირყეოდა ტალღებისგან, რადგან იყო საპირისპირო ქარი.
25 და ღამის მეოთხე სახმილავზე მივიდა მათთან იესო ზღვაზე სვლით;
26 ხოლო როდესაც მოწაფეებმა დაინახეს იგი ზღვაზე მავალი, შეძრწუნდნენ და თქვეს: მოჩვენებაა. და შიშისაგან შეჰყვირეს.
27 მაშინვე დაელაპარაკა მათ იესო და უთხრა: გამხნევდით, მე ვარ, ნუ გეშინიათ.
28 მიუგო მას პეტრემ და უთხრა: უფალო, თუ შენ ხარ, მიბრძანე მე, მოვიდე შენთან წყალზე სვლით;
29 ხოლო მან უთხრა: მოდი! და გადავიდა ნავიდან პეტრე და წყალზე სვლით წავიდა იესოსკენ,
30 მაგრამ როდესაც იხილა ძლიერი ქარი, შეშინდა და დაიწყო ჩაძირვა, შეჰყვირა და თქვა: უფალო, მიხსენი მე!
31 და მყისვე გაუწოდა იესომ ხელი, მოჰკიდა მას და უთხრა: მცირედმორწმუნევ, რად დაეჭვდი?
32 და როდესაც ავიდნენ ისინი ნავზე, დაცხრა ქარი.
33 ხოლო ვინც ნავში იყვნენ, მივიდნენ, თაყვანი სცეს მას და უთხრეს: ჭეშმარიტად ძე ღვთისა ხარ შენ.
- კურნებანი გენესარეთის ქვეყანაში (მკ.6,53-56)
34 და გავიდნენ გაღმა და მივიდნენ გენესარეთის ქვეყანაში.
35 და იცნეს იგი იმ მხარის კაცებმა, გაგზავნეს მთელ იმ შემოგარენში და მიუყვანეს მას ყველა ავადმყოფი
36 და ევედრებოდნენ მას, რომ მხოლოდ შეხებოდნენ მისი სამოსის კიდეს; და რამდენიც შეეხო, განიკურნა.
470,15,0,
- იესოს სიტყვა ღვთის მცნებისა და კაცთა სწავლების შესახებ (მკ.7,1-23)
1 მაშინ მივიდნენ იესოსთან იერუსალიმიდან ფარისევლები: და მწიგნობრები და უთხრეს:
2 რატომ არღვევენ შენი მოწაფეები ხუცესთა გადმოცემას, რადგან არ იბანენ ხელებს, როცა პურს ჭამენ?
3 ხოლო მან მიუგო და უთხრა მათ: თქვენ რატომღა არღვევთ ღვთის მცნებას თქვენი გადმოცემით?
4 რადგან ღმერთმა თქვა: პატივი ეცი მამას და დედას; და ვინც ბოროტს იტყვის მამაზე ან დედაზე, სიკვდილით აღესრულოს (გამ.20,12;21,17);
5 ხოლო თქვენ ამბობთ: ვინც ეტყვის მამას ან დედას: ძღვენია, რითაც ჩემგან უნდა გესარგებლა,
6 და პატივს არ სცემს თავის მამას და თავის დედას, — ამით აუქმებთ ღვთის სიტყვას თქვენი გადმოცემით.
7 თვალთმაქცნო, კარგად იწინასწარმეტყველა თქვენზე ესაიამ, რომელიც ამბობდა:
8 მიახლოვდება მე ეს ერი თავისი პირით და ბაგით პატივს მცემს მე, ხოლო გული მათი შორს არის განშორებული ჩემგან.
9 ამაოდ მემსახურებიან მე, რადგან ასწავლიან კაცთა მოძღვრებასა და მცნებას (ეს.29,13).
10 და მოუხმო ხალხს და უთხრა მათ: ისმინეთ და გაიგეთ:
11 არა პირიდან შემავალი ბილწავს კაცს, არამედ პირიდან გამომავალი ბილწავს კაცს.
12 მაშინ მივიდნენ მოწაფეები და უთხრეს მას: იცი, რომ ფარისევლები დაბრკოლდნენ, როცა მოისმინეს ეს სიტყვა?
13 ხოლო მან მიუგო და უთხრა: ყოველი ნერგი, რომელიც არ დანერგა ჩემმა ზეციერმა მამამ, აღმოიფხვრება.
14 აცალეთ მათ, ბრმები არიან ბრმათა წინამძღვრები; ხოლო თუ ბრმა ბრმას წინ უძღვის, ორივე ორმოში ჩავარდება.
15 მიუგო პეტრემ და უთხრა მას: განგვიმარტე ჩვენ ეს იგავი.
16 ხოლო იესომ უთხრა: თქვენც ჯერ კიდევ უგულისხმონი ხართ?
17 არ იცით, რომ ყველაფერი, რაც პირში შედის, მუცელში ჩადის და გასავალში გადის?
18 ხოლო პირიდან გამომავალი გულიდან გამოდის და ის ბილწავს კაცს;
19 რადგან გულიდან გამოდის ბოროტი გულისზრახვა, მკვლელობა, მრუშობა, სიძვა, პარვა, ცილისწამება, გმობა.
20 ეს არის, რაც ბილწავს კაცს, ხოლო დაუბანელი ხელით ჭამა არ ბილწავს კაცს.
- ქანანელი (ასურელი ფინიკიელი) დედაკაცის ასულის განკურნება (მკ.7,24-30)
21 და გამოვიდა იქიდან იესო, გაშორდა და წავიდა ტვიროსისა და სიდონის მხარეს.
22 და აჰა, ქანანელი დედაკაცი გამოვიდა იმ საზღვრებიდან, ღაღადებდა და ამბობდა: შემიწყალე მე, უფალო, ძეო დავითისაო, ასული ჩემი ბოროტად ეშმაკეულია.
23 ხოლო მან სიტყვა არ მიუგო მას; და მივიდნენ მასთან მოწაფეები, სთხოვეს მას და უთხრეს: გაუშვი იგი, რადგან ღაღადებს და მოგვდევს ჩვენ.
24 მან მიუგო და უთხრა: არა ვარ მოვლინებული სხვებისთვის, არამედ მხოლოდ ისრაელის სახლის წარწყმედილი ცხვრებისთვის.
25 ხოლო იგი მივიდა, თაყვანს სცემდა მას და ეუბნებოდა: უფალო, შემეწიე მე.
26 და მან მიუგო და უთხრა: არ არის კარგი პურის აღება შვილებისგან და ძაღლებისთვის დაგდება.
27 ხოლო მან უთხრა: ჰო, უფალო, მაგრამ ძაღლებიც ჭამენ ნამცეცებს, გადმოცვენილს მათი ბატონების ტაბლიდან.
28 მაშინ მიუგო იესომ და უთხრა მას: ო, დედაკაცო, დიდია შენი რწმენა, მოგეგოს შენ, როგორც გინდა. — და განიკურნა მისი ასული იმ დროიდან.
- (ყრუ და ენაბრგვილი კაცის და) მრავალთა განკურნება (მკ.7,31-37)
29 და წამოვიდა იქიდან იესო, მივიდა გალილეის ზღვის პირას და ავიდა მთაზე და დაჯდა იქ.
30 და მივიდა მასთან დიდძალი ხალხი, რომლებსაც თან ჰყავდათ კოჭლები, ბრმები, მუნჯები, საპყრები და სხვა მრავალი და დასხეს ისინი მის ფეხთით და განკურნა ისინი;
31 ისე რომ უკვირდა ხალხს, როცა ხედავდნენ, რომ მუნჯები მეტყველებდნენ, კოჭლები დადიოდნენ, საპყრები იკურნებოდნენ, ბრმები ხედავდნენ და ადიდებდნენ ისრაელის ღმერთს.
- ოთხი ათასი კაცის დაპურება (მკ.8,1-9)
32 ხოლო იესომ მოუხმო თავის მოწაფეებს და უთხრა: მებრალება ეს ხალხი, რადგან უკვე სამი დღეა, მელოდება მე და არაფერი აქვთ, რომ ჭამონ; და მათი გაშვება უჭმელად არ მინდა, ვაითუ დაუძლურდნენ გზაში.
33 და უთხრეს მას მისმა მოწაფეებმა: საიდან გვაქვს ჩვენ უდაბნოში იმდენი პური, რომ გავაძღოთ ამდენი ხალხი?
34 უთხრა მათ იესომ: რამდენი პური გაქვთ? ხოლო მათ უთხრეს: შვიდი, და ცოტა თევზი.
35 და უბრძანა ხალხს დასხდომა მიწაზე
36 და აიღო შვიდი პური და თევზები და მადლობდა, გატეხა და მისცა მოწაფეებს, ხოლო მოწაფეებმა ხალხს.
37 ჭამა ყველამ და გაძღა; და აიღეს დარჩენილი ნატეხები შვიდი კალათი სავსე;
38 ხოლო ვინც ჭამა, იყო ოთხი ათასი მამაკაცი, გარდა დედაკაცებისა და ყრმებისა.
39 და გაუშვა ხალხი, ავიდა ნავზე და მივიდა მაგდალას საზღვრებთან.
470,16,0,
- ფარისეველთა (და სადუკეველთა) მიერ სასწაულის მოთხოვნა იესოსგან (მკ.8,10-12)
1 და მივიდნენ ფარისევლები და სადუკევლები, სცდიდნენ მას და მოითხოვდნენ, ზეციდან ნიშანი ეჩვენებინა მათთვის;
2 ხოლო მან მიუგო და უთხრა მათ: როცა მოსაღამოვდება, ამბობთ: დარი იქნება, რადგან წითელია ცა;
3 და განთიადისას — დღეს ავდარი იქნება, რადგან წითელია მოქუფრული ცა. თვალთმაქცნო, ცის სახის ცნობა იცით, ხოლო ჟამთა ნიშნების გამოცნობა არ შეგიძლიათ.
4 მოდგმა ბოროტი და მრუში სასწაულს ეძებს და სასწაული არ მიეცემა მას, გარდა იონა წინასწარმეტყველის სასწაულისა. და დატოვა ისინი და წავიდა.
- ფარისეველთა და სადუკეველთა (ჰეროდიანთა) საფუვრის შესახებ (მკ.8,13-21)
5 და როცა გავიდნენ მისი მოწაფეები გაღმა, დაავიწყდათ პურის წაღება.
6 იესომ უთხრა მათ: იხილეთ, ერიდეთ ფარისეველთა და სადუკეველთა საფუარს;
7 ხოლო ისინი ფიქრობდნენ თავის გულში და ამბობდნენ: იმიტომ რომ პური არ წამოვიღეთ;
8 გულისხმაყო იესომ და უთხრა მათ: რატომ ფიქრობთ თქვენს გულში, მცირედმორწმუნენო, რომ პური არ წამოიღეთ?
9 ვერ ხვდებით, არც გახსოვთ ხუთი პური ხუთი ათასისა, და რამდენი გოდორი აიღეთ?
10 არც შვიდი პური ოთხი ათასისა, და რამდენი კალათი აიღეთ?
11 როგორ ვერ ხვდებით, რომ პურის გამო არ გითხარით თქვენ: ერიდეთ ფარისეველთა და სადუკეველთა საფუარს?
12 მაშინ მიხვდნენ, რომ არ უთხრა მათ, მორიდებოდნენ პურის საფუარს, არამედ ფარისეველთა და სადუკეველთა მოძღვრებას.
- სიმონ-პეტრეს მიერ იესოს აღიარება ქრისტედ და ძედ ღვთისად (მკ.8,27-30; ლკ.9,18-21; ინ.6,67-69)
13 და როცა მივიდა იესო ფილიპეს კესარიის მხარეში, ეკითხებოდა თავის მოწაფეებს და ეუბნებოდა: რას ამბობენ ჩემზე ადამიანები, ვინ არის ძე კაცისა?
14 ხოლო მათ უთხრეს: ზოგი ამბობს — იოანე ნათლისმცემელი, ხოლო სხვები — ელია და სხვები — იერემია ან ერთი წინასწარმეტყველთაგანი.
15 უთხრა მათ: ხოლო თქვენ რას ამბობთ ჩემზე, ვინ ვარ მე?
16 და მიუგო სიმონ-პეტრემ და უთხრა: შენ ხარ ქრისტე, ძე ცოცხალი ღმერთისა.
17 ხოლო იესომ მიუგო და უთხრა მას: ნეტარი ხარ შენ, სიმონ, ბარ იონა, რადგან ხორცმა და სისხლმა არ გამოგიცხადა შენ, არამედ ჩემმა ზეცათა მამამ.
18 და მე გეუბნები შენ: შენ ხარ პეტრე, და ამ კლდეზე ავაშენებ ჩემს ეკლესიას და ჯოჯოხეთის ბჭენი ვერ მოერევიან მას.
19 და მოგცემ შენ ცათა სასუფევლის კლიტეებს და რასაც შეკრავ ქვეყანაზე, შეკრული იქნება ცაში; და რასაც გახსნი ქვეყანაზე, გახსნილი იქნება ცაში.
20 მაშინ უბრძანა თავის მოწაფეებს, არავისთვის ეთქვათ, რომ ის არის ქრისტე.
- პეტრეს შეპასუხება იესოს სიტყვებზე (მკ.8,31-33)
21 ამიერიდან დაიწყო იესომ გამხელა თავისი მოწაფეებისთვის, რომ მართებს მას იერუსალიმში ასვლა და მრავალი ვნება უხუცესებისგან, მღვდელმთავრებისა და მწიგნობრებისგან და მოკლავენ და მესამე დღეს აღდგება.
22 და გაიყვანა იგი პეტრემ, დაუწყო მას შეპასუხება და უთხრა: შეიწყალე შენი თავი, უფალო, ნუ იქნება ეს შენთვის;
23 ხოლო იგი მიუბრუნდა და უთხრა პეტრეს: გამშორდი, სატანა, საცდური ხარ ჩემთვის, რადგან არ ფიქრობ ღვთისას, არამედ კაცისას.
- ქრისტეს გზით სვლის წინაპირობა (მკ.8,34-38; ლკ.9,23-24)
24 მაშინ უთხრა იესომ თავის მოწაფეებს: ვისაც უნდა, შემომიდგეს მე, უარყოს თავისი თავი, აიღოს თავისი ჯვარი და გამომყვეს მე;
25 რადგან ვისაც უნდა თავისი სულის გადარჩენა, წარწყმედს მას; ხოლო ვინც წარწყმედს თავის სულს ჩემთვის, ის მოიპოვებს მას.
26 ან რა სარგებელი ექნება კაცს, თუ მთელ ქვეყანას შეიძენს, ხოლო თავის სულს ავნებს? ან რას მისცემს კაცი თავისი სულის სანაცვლოდ?
27 რადგან უნდა მოვიდეს ძე კაცისა თავისი მამის დიდებით თავის ანგელოზებთან ერთად და მაშინ მიაგებს თითოეულს მისი საქმისამებრ.
28 ამინ გეუბნებით თქვენ: არიან ზოგიერთები აქ მდგომთაგან, რომლებიც არ იგემებენ სიკვდილს, ვიდრე არ იხილავენ ძეს კაცისას, მომავალს თავისი სუფევით.
470,17,0,
- ფერისცვალება იესო ქრისტესი (მკ.9,2-13; ლკ.9,28-36)
1 და ექვსი დღის შემდეგ წაიყვანა იესომ პეტრე, იაკობი და იოანე, ძმა მისი, და აიყვანა ისინი მაღალ მთაზე განმარტოებით.
2 და ფერი იცვალა მათ წინაშე და გაბრწყინდა მისი სახე, როგორც მზე; ხოლო მისი სამოსი გახდა თეთრი, როგორც ნათელი.
3 და აჰა, ეჩვენათ მათ მოსე და ელია, რომლებიც საუბრობდნენ მასთან.
4 მიუგო პეტრემ და უთხრა იესოს: უფალო, კარგია ჩვენთვის აქ ყოფნა; თუ გნებავს, გავაკეთოთ აქ სამი კარავი: შენთვის — ერთი და მოსესთვის — ერთი და ელიასთვის — ერთი.
5 და ვიდრე იგი ამას ამბობდა, აჰა, ნათელმა ღრუბელმა დაჩრდილა ისინი და აჰა, ხმა იყო ღრუბლიდან მეტყველი: ეს არის ძე ჩემი საყვარელი, რომელიც სათნოა ჩემთვის, მაგისი ისმინეთ.
6 და როცა გაიგონეს მოწაფეებმა, პირქვე დაემხნენ და შეშინდნენ ძლიერ.
7 და მივიდა იესო და შეეხო მათ და უთხრა: ადექით და ნუ გეშინიათ.
8 და თვალები რომ გაახილეს, ვერავინ ნახეს, არამედ მხოლოდ იესო.
9 და როდესაც ჩამოდიოდნენ მთიდან, უბრძანა მათ იესომ და უთხრა: ნურავის ეტყვით ხილვის შესახებ, ვიდრე ძე კაცისა მკვდრეთით არ აღდგება.
10 და ჰკითხეს მას მისმა მოწაფეებმა და უთხრეს: რატომ ამბობენ მწიგნობრები, რომ პირველად ელიას მართებს მოსვლა?
11 ხოლო იესომ მიუგო და უთხრა მათ: პირველად ელია მოვა და აღადგენს ყოველივეს.
12 ხოლო გეუბნებით თქვენ, რომ ელია უკვე მოვიდა და ვერ იცნეს იგი, არამედ მოექცნენ მას, როგორც უნდოდათ; და ასევე ძეს კაცისასაც მოელის ვნება მათგან.
13 მაშინ მიხვდნენ მოწაფეები, რომ იოანე ნათლისმცემელზე უთხრა მათ.
- მთვარეულის (უტყვი, უკეთური სულით შეპყრობილის) განკურნება (მკ.9,17-29; ლკ.9,37-42)
14 და როდესაც მივიდნენ ისინი ხალხთან, მოვიდა მასთან ერთი კაცი, მუხლი მოუდრიკა მას და უთხრა:
15 უფალო, შეიწყალე ჩემი ძე, რადგან მთვარეულია და საშინლად იტანჯება; ხშირად ვარდება ცეცხლში და ხშირად — წყალში.
16 და მოვუყვანე იგი შენს მოწაფეებს და ვერ შეძლეს მისი განკურნება.
17 ხოლო იესომ მიუგო და უთხრა: ო, მოდგმავ ურწმუნო და უკუღმართო, როდემდე ვიქნები თქვენთან? როდემდე გიტვირთავთ თქვენ? მომიყვანეთ მე იგი აქ.
18 და შერისხა იგი იესომ და გავიდა მისგან ეშმაკი და განიკურნა ყრმა იმ დროიდან.
19 მაშინ მივიდნენ მოწაფეები იესოსთან და განმარტოებით უთხრეს: რატომ ვერ შევძელით ჩვენ მისი განდევნა?
20 ხოლო იესომ უთხრა მათ: თქვენი მცირედმორწმუნეობის გამო; რადგან ამინ გეუბნებით თქვენ: თუ გექნებათ რწმენა მდოგვის მარცვლისოდენა და ეტყვით ამ მთას: გადადექი აქედან იქით, — გადადგება, და არაფერი იქნება შეუძლებელი თქვენთვის;
21 ხოლო ეს მოდგმა არ განიდევნება, თუ არა ლოცვითა და მარხვით.
- იესო ქრისტეს მეორედ უწყება თავის სიკვდილსა და მკვდრეთით აღდგომაზე (მკ.9,30-32; ლკ.9,43-45)
22 და როცა იმყოფებოდნენ ისინი გალილეაში, უთხრა მათ იესომ: მოელის ძეს კაცისას გადაცემა კაცთა ხელში
23 და მოკლავენ მას და მესამე დღეს აღდგება. ხოლო ისინი შეწუხდნენ ძლიერ.
- ტაძრის ხარკის სასწაულებრივი გადახდა
24 და როდესაც მივიდნენ ისინი კაპერნაუმში, მოვიდნენ დიდრაქმის ამკრეფნი პეტრესთან და უთხრეს: თქვენი მოძღვარი არ გადაიხდის დიდრაქმას?
25 ხოლო მან უთხრა: ჰო. და როცა შევიდა სახლში, დაასწრო მას იესომ და უთხრა: რას ფიქრობ შენ, სიმონ, ამ ქვეყნის მეფენი ვისგან იღებენ ხარკს ან გადასახადს, თავისი შვილებისგან თუ უცხოებისგან?
26 უთხრა მას პეტრემ: უცხოებისგან. მიუგო მას იესომ: ამიტომ თავისუფლები არიან შვილები;
27 ხოლო რომ არ დავაბრკოლოთ ისინი, მიდი ზღვასთან, ჩააგდე ანკესი და თევზი, რომელიც პირველად ამოჰყვება, აიღე და გაუღე მას პირი და იპოვი სტატირს, მოიტანე ის და მიეცი მათ შენთვის და ჩემთვის.
470,18,0,
- ცათა სასუფეველში უპირატესობის შესახებ (მკ.9,33-37; ლკ.9,46-48)
1 იმ დროს მივიდნენ მოწაფეები იესოსთან და უთხრეს: ვინ არის უფრო დიდი ცათა სასუფეველში?
2 და მოუხმო იესომ ყრმას და დააყენა იგი მათ შორის
3 და უთხრა: ამინ გეუბნებით თქვენ: თუ არ მოიქცევით და არ იქნებით, როგორც ყრმები, ვერ შეხვალთ ცათა სასუფეველში;
4 რადგან ვინც დაიმდაბლებს თავს, როგორც ეს ყრმა, იგი უფრო დიდი იქნება ცათა სასუფეველში;
5 და ვინც შეიწყნარებს ერთ ასეთ ყრმას ჩემი სახელით, მე შემიწყნარებს;
- სიმართლისა და ცდუნების საზღაური (მკ.9,41-50)
6 ხოლო ვინც დააბრკოლებს ერთ ამ მცირეთაგანს, რომელსაც სწამს ჩემი, უმჯობესია მისთვის, რომ დაეკიდოს წისქვილის დოლაბი მას ქედზე და დაინთქას ზღვის უფსკრულში.
7 ვაი ამ სოფელს საცდურთაგან, რადგან გარდაუვალია საცდურთა მოსვლა; მაგრამ ვაი იმ კაცს, ვისგანაც მოდის საცდური.
8 თუ ხელი შენი ან ფეხი შენი გაცდუნებს შენ, მოიკვეთე იგი და განაგდე შენგან: უმჯობესია შენთვის, შეხვიდე საუკუნო ცხოვრებაში ხეიბარი ან კოჭლი, ვიდრე ორი ხელი და ორი ფეხი გქონდეს და ჩავარდე საუკუნო ცეცხლში.
9 და თუ თვალი შენი გაცდუნებს შენ, ამოიღე იგი და განაგდე შენგან: უმჯობესია შენთვის, ერთი თვალით შეხვიდე საუკუნო ცხოვრებაში, ვიდრე ორი თვალი გქონდეს და ჩავარდე ცეცხლის გეენაში.
10 იცოდეთ, არ შეურაცხყოთ ერთი ამ მცირეთაგანი, რადგან გეუბნებით თქვენ, რომ მათი ანგელოზები ცაში მარად ხედავენ ჩემი ზეცათა მამის პირს;
11 რადგან მოვიდა ძე კაცისა გამოსახსნელად წარწყმედილისა.
- იგავი გზასაცდენილი (დაკარგულ) ცხვარზე (ლკ.15,3-7)
12 რას ფიქრობთ თქვენ: რომ ჰყავდეს ერთ კაცს ასი ცხვარი და გზას ასცდეს ერთი მათგანი, არ დატოვებს ოთხმოცდაცხრამეტს მთაში, არ წავა და არ მოძებნის გზასაცდენილს?
13 და როცა იპოვის მას, ამინ გეუბნებით თქვენ, რომ უფრო გაიხარებს იმის გამო, ვიდრე იმ ოთხმოცდაცხრამეტისა, რომლებიც გზას არ აცდენილან.
14 ასევე არ არის ნება თქვენი ზეცათა მამისა, რომ წარწყმდეს ერთი ამ მცირეთაგანი.
- სიტყვა მიტევებასა და რწმენაზე (და თავმდაბლობაზე) (ლკ.17,1-10)
15 და თუ შეგცოდებს შენ შენი ძმა, მიდი და ამხილე იგი, როცა შენ და ის იქნებით მარტო. თუ ისმინა შენი, შეიძინე შენ ძმა,
16 ხოლო თუ არ ისმინა, მიიყვანე შენთან ერთად კიდევ ერთი ან ორი, რომ ორი ან სამი მოწმის პირით დამტკიცდეს ყოველი სიტყვა (2სჯ.19,15);
17 ხოლო თუ მათიც არ ისმინა, უთხარი ეკლესიას; ხოლო თუ ეკლესიისაც არ ისმინა, იყოს შენთვის, როგორც წარმართი და მეზვერე.
18 ამინ გეუბნებით თქვენ: რამდენსაც შეკრავთ ქვეყანაზე, შეკრული იქნება ცაში და რამდენსაც გახსნით ქვეყანაზე, გახსნილი იქნება ცაში.
19 კვლავ ამინ გეუბნებით თქვენ: თუ ორი თქვენგანი შეთანხმდება ქვეყანაზე ყველა საქმეში, რასაც ითხოვენ, ექნებათ მათ ჩემი ზეცათა მამისგან;
20 რადგან სადაც არის ორი ან სამი შეკრებილი ჩემი სახელით, იქ ვარ, მათ შორის.
21 მაშინ მივიდა მასთან პეტრე და უთხრა: უფალო, რამდენგზის შემცოდოს მე ჩემმა ძმამ და მივუტევო მას? შვიდგზის?
22 უთხრა მას იესომ: არ გეუბნები შენ — შვიდგზის, არამედ სამოცდაათჯერ შვიდგზის.
- იგავი მოწყალე მეფესა და უმოწყალო მსახურზე
23 ამიტომ ემსგავსა სასუფეველი ცათა კაცს, მეფეს, რომელმაც ინება ანგარიშის გასწორება თავის მსახურებთან.
24 და როდესაც დაიწყო მან ანგარიშის გასწორება, მიუყვანეს მას ერთი მოვალე ათი ათასი ტალანტისა.
25 და რადგან არ ჰქონდა მას, რომ დაებრუნებინა, ბრძანა ბატონმა გაყიდვა მისი ცოლისა, შვილებისა და ყველაფრისა, რაც ჰქონდა, და დაბრუნება.
26 დავარდა მსახური, თაყვანს სცემდა მას და ეუბნებოდა: სულგრძელი იყავი ჩემ მომართ, ბატონო, და ყველაფერს დაგიბრუნებ შენ.
27 შეებრალა ბატონს ის მსახური, გაუშვა იგი და ვალიც აპატია მას.
28 და როცა გავიდა ის მსახური, ნახა ერთი თანამსახური, რომელსაც ემართა მისი ასი დინარი; შეიპყრო იგი, ახრჩობდა და ეუბნებოდა: დამიბრუნე, რაც გმართებს.
29 ფეხებში ჩაუვარდა მას თანამსახური, ევედრებოდა მას და ეუბნებოდა: სულგრძელი იყავი ჩემ მომართ და ყველაფერს დაგიბრუნებ შენ;
30 ხოლო მან არ ისურვა, არამედ წავიდა და ჩააგდო იგი საპყრობილეში, ვიდრე არ დაუბრუნებდა ვალს.
31 და როცა ნახეს მისმა თანამსახურებმა, რაც მოხდა, ძლიერ შეწუხდნენ, მივიდნენ და აუწყეს თავის ბატონს ყველაფერი, რაც მოხდა.
32 მაშინ უხმო მას მისმა ბატონმა და უთხრა მას: ბოროტო მსახურო, მთელი ის ვალი გაპატიე შენ, რადგან მევედრებოდი მე;
33 განა არ გმართებდა, შენც შეგეწყალებინა შენი თანამსახური, როგორც მე შენ შეგიწყალე?
34 და განრისხდა მისი ბატონი და გადასცა იგი მტანჯველებს, ვიდრე არ დაუბრუნებდა მთელ ვალს.
35 ასევე მოგექცევათ თქვენ ჩემი ზეცათა მამა, თუ არ მიუტევებთ თითოეული მთელი თქვენი გულით თქვენს ძმას მის შეცოდებებს.
470,19,0,
1 და იყო, როცა დაასრულა იესომ ეს სიტყვები, წავიდა გალილეიდან და მივიდა ჰურიასტანის საზღვრებთან იორდანის გაღმა.
2 და გაჰყვა მას დიდძალი ხალხი და განკურნა ისინი იქ.
- ქმრის მიერ ცოლის გაშვების შესახებ (მკ.10,2-12)
3 და მივიდნენ მასთან ფარისევლები და სცდიდნენ რა მას, ეუბნებოდნენ: მართებულია კაცისთვის, რომ გაუშვას თავისი ცოლი ნებისმიერი მიზეზით?
4 ხოლო მან მიუგო და უთხრა მათ: არ ამოგიკითხავთ, რომ ვინც დაბადა, დასაბამიდან მამაკაცად და დედაკაცად შექმნა ისინი (დაბ.1,27)?
5 და თქვა: ამის გამო დატოვებს კაცი მამას და დედას და შეუერთდება თავის ცოლს; და იქნებიან ორნი ერთხორცი (დაბ.2,24).
6 ასე რომ, აღარ არიან ორნი, არამედ ერთხორცი. ამიტომ ვინც ღმერთმა შეაუღლა, კაცი ნუ განაშორებს.
7 უთხრეს მას: რატომღა ბრძანა მოსემ განტევების წერილის მიცემა და გაშვება?
8 უთხრა მათ იესომ: მოსემ თქვენი გულქვაობის გამო დაგრთოთ თქვენ ნება, გაგეშვათ თქვენი ცოლები, ხოლო დასაბამიდან არ იყო ეგრე.
9 და გეუბნებით თქვენ: ვინც გაუშვებს თავის ცოლს სიძვის მიზეზის გარეშე და სხვას შეირთავს, მრუშობს; და ვინც გაშვებულს შეირთავს, ისიც მრუშობს.
10 უთხრეს მას მისმა მოწაფეებმა: თუ ასეთია მამაკაცის ვალი დედაკაცის მიმართ, უმჯობესია, არ დაქორწინდეს;
11 ხოლო მან უთხრა მათ: ყველა ვერ იტევს ამ სიტყვას, არამედ რომელთაც მიცემული აქვთ;
12 რადგან არიან საჭურისები, რომლებიც დედის მუცლიდან იშვნენ ასე; და არიან საჭურისები, რომლებიც დასაჭურისდნენ კაცთაგან; და არიან საჭურისები, რომლებმაც დაისაჭურისეს თავი ცათა სასუფევლისთვის. ვისაც შეუძლია დატევა, დაიტიოს.
- იესოს მიერ ყრმების დალოცვა (მკ.10,13-16; ლკ.18,15-17)
13 მაშინ მიუყვანეს მას ყრმები, რომ ხელი დაედო მათთვის და ეკურთხებინა, ხოლო მოწაფეები კიცხავდნენ მათ.
14 ხოლო იესომ უთხრა მათ: აცადეთ ყრმებს და ნუ აბრკოლებთ მათ, რომ მოვიდნენ ჩემთან, რადგან ასეთების არის სასუფეველი ცათა.
15 და დაადო მათ ხელი და წავიდა იქიდან.
- საუკუნო ცხოვრების მსურველი მდიდარი ჭაბუკი (მთავარი) (მკ.10,17-27; ლკ.18,18-27)
16 და აჰა, მივიდა ვიღაც და უთხრა: მოძღვარო სახიერო, რა სიკეთე გავაკეთო, რომ მქონდეს საუკუნო ცხოვრება?
17 ხოლო მან უთხრა მას: რად მეძახი მე სახიერს? არავინ არის სახიერი, არამედ მხოლოდ ღმერთი, ხოლო თუ გსურს შესვლა საუკუნო ცხოვრებაში, დაიცავი მცნებები.
18 უთხრა მას: რომლები? ხოლო იესომ უთხრა: არ მოკლა, არ იმრუშო, არ მოიპარო, ცილი არ დასწამო,
19 პატივი ეცი მამას და დედას და შეიყვარე მოყვასი შენი, როგორც თავი შენი (გამ.20,12-16; ლევ.19,18).
20 უთხრა მას ჭაბუკმა: ამ ყველაფერს ვიცავდი ჩემი სიყრმიდან; რაღა მაკლია?
21 უთხრა მას იესომ: თუ გინდა, სრულყოფილი იყო, წადი, გაყიდე შენი ქონება და მიეცი გლახაკებს და გექნება საუნჯე ცაში; და მოდი და გამომყევი მე.
22 და როცა გაიგონა ჭაბუკმა ეს სიტყვა, წავიდა დამწუხრებული, რადგან დიდი ქონება ჰქონდა.
23 ხოლო იესომ უთხრა თავის მოწაფეებს: ამინ გეუბნებით თქვენ, რომ მდიდარი ძნელად შევა ცათა სასუფეველში;
24 და კვლავ გეუბნებით თქვენ: უფრო ადვილია აქლემის ნემსის ყუნწში გასვლა, ვიდრე მდიდრის შესვლა ღვთის სასუფეველში.
25 როდესაც გაიგონეს ეს მისმა მოწაფეებმა, განცვიფრდნენ ძლიერ და ამბობდნენ: ვიღას შეუძლია ცხონება?
26 შეხედა იესომ და უთხრა მათ: კაცთათვის ეს შეუძლებელია, ხოლო ღვთისათვის ყოველივე შესაძლებელია.
- იესოს მოწაფეების შეკითხვა ცხონებისა და ქრისტესმიერი ცხოვრების შესახებ (მკ.10,28-31; ლკ.18,28-30)
27 მაშინ მიუგო პეტრემ და უთხრა მას: აჰა, ჩვენ დავტოვეთ ყველაფერი და გამოგყევით შენ; რა იქნება ჩვენთვის?
28 ხოლო იესომ უთხრა მათ: ამინ გეუბნებით თქვენ, რომ, რომლებიც გამომყევით მე, მომავალი შობისას, როცა დაჯდება ძე კაცისა თავისი დიდების ტახტზე, დასხდებით თქვენც თორმეტ ტახტზე და განსჯით ისრაელის თორმეტ ტომს;
29 და ყველა, ვინც დატოვა სახლი ან ძმები, ან დები, ან მამა, ან დედა, ან ცოლი, ან შვილები, ან მამულები ჩემი სახელისათვის, ასწილად მიიღებს და საუკუნო ცხოვრებას დაიმკვიდრებს;
30 ხოლო მრავალი პირველი იქნება უკანასკნელი და უკანასკნელი პირველი.
470,20,0,
- იგავი ვენახის მუშაკთა თანაბარი ანაზღაურების შესახებ
1 რადგან მსგავსია სასუფეველი ცათა კაცისა, სახლის პატრონისა, რომელიც გამოვიდა განთიადისას მუშაკების დასაქირავებლად თავის ვენახში.
2 და შეუთანხმდა მუშაკებს დინარზე დღეში და გაგზავნა ისინი თავის ვენახში.
3 და გავიდა მესამე ჟამზე და ნახა სხვები, უქმად მდგარნი მოედანზე,
4 და უთხრა მათ: წადით თქვენც ჩემს ვენახში და სამართლიანად მოგცემთ თქვენ; ხოლო ისინი წავიდნენ.
5 შემდეგ გავიდა მეექვსე და მეცხრე ჟამზე და ასევე მოიქცა.
6 ხოლო მეთერთმეტე ჟამზე გავიდა და იპოვა სხვები, უქმად მდგარნი, და უთხრა მათ: რას დგახართ აქ მთელი დღე უქმად?
7 უთხრეს მას: არავინ დაგვიქირავა ჩვენ. უთხრა მათ: წადით თქვენც ჩემს ვენახში და სამართლიანად მიიღებთ.
8 და როდესაც მოსაღამოვდა, უთხრა ვენახის პატრონმა თავის მოურავს: დაუძახე მუშაკებს და მიეცი მათ საზღაური; დაიწყე უკანასკნელიდან პირველამდე.
9 და მივიდნენ მეთერთმეტე ჟამისანი და მიიღეს თითო დინარი;
10 მივიდნენ პირველებიც და ეგონათ, რომ მეტს მიიღებდნენ, და მიიღეს მათაც თითო დინარი.
11 და როცა მიიღეს, დრტვინავდნენ სახლის პატრონზე
12 და ამბობდნენ: ამ უკანასკნელებმა ერთი ჟამი იღვაწეს და გაგვითანაბრე ისინი ჩვენ, რომლებმაც ვიტვირთეთ დღის სიმძიმე და სიცხე.
13 ხოლო მან მიუგო ერთ მათგანს და უთხრა: მოყვასო, უსამართლოდ არ გექცევი შენ; განა დინარზე არ შემითანხმდი მე?
14 აიღე შენი და წადი; ხოლო მე მინდა, ამ უკანასკნელსაც მივცე, როგორც შენ.
15 ნუთუ არ შემიძლია, როგორც მინდა, ისე მოვექცე ჩემსას? თუ თვალი შენი ბოროტია იმის გამო, რომ მე კეთილი ვარ?
16 ასე იქნებიან უკანასკნელები პირველები და პირველები — უკანასკნელები, რადგან ბევრია მოწვეული და ცოტა — რჩეული.
- იესო ქრისტეს მესამედ უწყება თავის სიკვდილსა და მკვდრეთით აღდგომაზე (მკ.10,32-34; ლკ.18,31-34)
17 და როდესაც ადიოდა იესო იერუსალიმში, წაიყვანა თორმეტი მოწაფე განმარტოებით და გზაში უთხრა მათ:
18 აჰა, ავდივართ იერუსალიმში და ძე კაცისა გადაეცემა მღვდელმთავრებსა და მწიგნობრებს და მიუსჯიან მას სიკვდილს
19 და გადასცემენ მას წარმართებს, რათა დასცინონ, გვემონ და ჯვარს აცვან, და მესამე დღეს აღდგება.
- ზებედეს ძეთა და მათი დედის თხოვნა (მკ.10,35-45)
20 მაშინ მივიდა მასთან დედა ზებედეს ძეებისა თავის ძეებთან ერთად, თაყვანი სცა და ითხოვა რაღაცა მისგან;
21 ხოლო მან უთხრა მას: რა გინდა? უთხრა მას: თქვი, რომ დაჯდეს ეს ჩემი ორი ძე ერთი შენ მარჯვნივ და ერთი შენ მარცხნივ შენს სასუფეველში.
22 მიუგო იესომ და უთხრა: არ იცით, რას ითხოვთ. შეგიძლიათ, შესვათ სასმისი, რომელიც მე უნდა შევსვა, ან ნათლისღებით, რომლითაც მე ნათელს ვიღებ, ნათელი მიიღოთ? უთხრეს მათ: შეგვიძლია.
23 და უთხრა მათ იესომ: ჩემს სასმისს შესვამთ და ნათლისღებით, რომლითაც მე ნათელს ვიღებ, ნათელს მიიღებთ, ხოლო დაჯდომა ჩემ მარჯვნივ და მარცხნივ არ არის ჩემი მისაცემი, არამედ ვისთვისაც გამზადებულია ჩემი მამის მიერ.
24 და როცა გაიგონა იმ ათმა, კიცხავდა ორ ძმას;
25 ხოლო იესომ მოუხმო მათ და უთხრა: იცით, რომ წარმართთა მთავრები ბატონობენ მათზე და დიდებულები ხელმწიფობენ მათზე;
26 ხოლო ასე ნუ იქნება თქვენ შორის, არამედ რომელსაც უნდა თქვენ შორის, იყოს დიდი, იყოს თქვენი მსახური;
27 და რომელსაც უნდა თქვენ შორის, იყოს პირველი, იყოს თქვენი მონა,
28 როგორც ძე კაცისა არ მოვიდა, რომ ემსახურონ, არამედ ემსახუროს და მისცეს თავისი სული მრავალთა გამოსასყიდად.
- ორი ბრმის (ბარტიმეოსის) განკურნება იერიქოში (მკ.10,46-52; ლკ.18,35-43)
29 და როცა გამოვიდნენ ისინი იერიქოდან, გამოჰყვა მას დიდძალი ხალხი.
30 და აჰა, ორი ბრმა იჯდა გზის პირას და, როდესაც გაიგონეს, რომ იესო მოდის, შეღაღადეს და თქვეს: შეგვიწყალე ჩვენ, უფალო, ძეო დავითისაო;
31 ხოლო ხალხი კიცხავდა მათ, რათა დადუმებულიყვნენ; მაგრამ ისინი უფრო მეტად ღაღადებდნენ და ამბობდნენ: შეგვიწყალე ჩვენ, უფალო, ძეო დავითისაო.
32 და შეჩერდა იესო, მოუხმო მათ და უთხრა: რა გინდათ, რომ გაგიკეთოთ თქვენ?
33 უთხრეს მას: უფალო, რომ აგვეხილოს ჩვენ თვალები.
34 და შეებრალა იესოს, შეეხო მათ თვალებს და მაშინვე აეხილათ და გაჰყვნენ მას.
470,21,0,
- იესო ქრისტეს დიდებით შესვლა იერუსალიმში (მკ.11,1-11; ლკ.19,29-44; ინ.12,12-19)
1 და როდესაც მიუახლოვდნენ იერუსალიმს და მივიდნენ ბეთბაგეში, ზეთისხილის მთასთან, მაშინ იესომ გაგზავნა ორი მოწაფე
2 და უთხრა მათ: წადით დაბაში, რომელიც არის თქვენ პირდაპირ, და მაშინვე იპოვით დაბმულ ვირს და კვიცს მასთან ერთად; ახსენით და მომიყვანეთ მე.
3 და თუ ვინმე გეტყვით თქვენ რამეს, უთხარით, რომ უფალს სჭირდება ისინი, და მაშინვე გამოგზავნის მათ;
4 ხოლო ეს ყოველივე მოხდა, რათა აღსრულებულიყო ნათქვამი წინასწარმეტყველის მიერ, რომელიც ამბობს:
5 უთხარით სიონის ასულს: აჰა, მეუფე შენი მოდის შენთან, მშვიდი, და ზის ვირზე და კვიცზე, სახედრის ნაშობზე (ეს.62,11; ზაქ.9,9).
6 ხოლო მოწაფეები წავიდნენ და მოიქცნენ ისე, როგორც უბრძანა მათ იესომ —
7 მიუყვანეს ვირი და კვიცი და დადეს მათზე თავისი სამოსი და დაჯდა მასზე.
8 და დიდძალი ხალხი უფენდა თავის სამოსს გზაზე, ხოლო სხვები ჭრიდნენ რტოებს ხეებიდან და უფენდნენ გზაზე;
9 და ხალხი, რომელიც წინ უძღოდა და რომელიც უკან მიჰყვებოდა, ღაღადებდა და ამბობდა: ოსანა დავითის ძეს! კურთხეულია, მომავალი უფლის სახელით (ფს.117,26)! ოსანა მაღალთა შინა!
10 და როდესაც შევიდა იგი იერუსალიმში, შეიძრა მთელი ქალაქი და ამბობდნენ: ვინ არის ეს?
11 ხოლო ხალხი ამბობდა: ეს არის იესო წინასწარმეტყველი გალილეის ნაზარეთიდან.
- იესოს მიერ ვაჭრების მეორედ განდევნა ტაძრიდან (მკ.11,15-17; ლკ.19,45-46)
12 და შევიდა იესო ღვთის ტაძარში და გამოყარა ყველა, ვინც ყიდდა და ყიდულობდა ტაძარში; და მეკერმეთა მაგიდები და მტრედის გამყიდველთა დასასხდომები დაამხო
13 და უთხრა მათ: წერია: ჩემს სახლს სალოცავი სახლი ეწოდოს, ხოლო თქვენ გიქცევიათ იგი ავაზაკთა გამოქვაბულად (ეს.56,7; იერ.7,11)
14 და მივიდნენ მასთან ბრმები და კოჭლები ტაძარში და განკურნა ისინი.
15 და როცა ნახეს მღვდელმთავრებმა და მწიგნობრებმა სასწაულები, რომლებიც აღასრულა, და ყრმები, რომლებიც ღაღადებდნენ ტაძარში და ამბობდნენ: ოსანა დავითის ძეს, კიცხავდნენ
16 და ეუბნებოდნენ მას: გესმის, ესენი რას ამბობენ? ხოლო იესომ უთხრა მათ: ჰო, არასოდეს ამოგიკითხავთ: ჩვილთა და მეძუძურ ყრმათა პირით დაამტკიცე ქება (ფს.8,3)?
17 და დატოვა ისინი და გავიდა ქალაქის გარეთ, ბეთანიაში, და დარჩა იქ.
- უნაყოფო ლეღვის ხის გახმობა (მკ.11,12-14)
18 და განთიადისას, როცა ბრუნდებოდა ქალაქში, მოშივდა;
19 და დაინახა ერთი ლეღვის ხე გზაზე, მივიდა მასთან და ვერაფერი იპოვა მასზე, არამედ მარტო ფოთლები და უთხრა მას: ნუღარ გამოვა შენგან ნაყოფი საუკუნოდ; და გახმა უცბად ლეღვის ხე.
20 და როდესაც ნახეს მოწაფეებმა, გაუკვირდათ და თქვეს: როგორ უცბად გახმა ლეღვის ხე;
21 ხოლო იესომ მიუგო და უთხრა მათ: ამინ გეუბნებით თქვენ: თუ გექნებათ რწმენა და არ დაეჭვდებით, არა მხოლოდ ლეღვის ხის გახმობას შეძლებთ, არამედ ამ მთასაც თუ ეტყვით: აღმოიფხვერი და ჩავარდი ზღვაში, — იქნება ასე;
22 და ყველაფერი, რასაც ითხოვთ ლოცვისას რწმენით, მოგეცემათ.
- იესო ქრისტეს მიერ მღვდელმთავართა და უხუცესთა მხილება (მკ.11,27-33; ლკ.20,1-8)
23 და როცა მოვიდა იგი ტაძარში და ასწავლიდა, მივიდნენ მასთან მღვდელმთავრები და ერის უხუცესები და უთხრეს: რომელი ხელმწიფებით აკეთებ ამას და ვინ მოგცა შენ ეს ხელმწიფება?
24 მიუგო იესომ და უთხრა მათ: გკითხავთ მეც თქვენ ერთ სიტყვას და თუ მეტყვით მე, მეც გეტყვით თქვენ, რომელი ხელმწიფებით ვაკეთებ ამას.
25 ნათლისცემა იოანესი საიდან იყო, ზეციდან თუ კაცთაგან? ხოლო ისინი ბჭობდნენ თავისთვის და ამბობდნენ: თუ ვიტყვით: ზეციდან, — გვეტყვის ჩვენ: რატომ არ ირწმუნეთ მისი?
26 ხოლო თუ ვიტყვით: კაცთაგან, — გვეშინია ხალხისა, რადგან ყველამ აღიარა იოანე, როგორც წინასწარმეტყველი.
27 და მიუგეს იესოს და უთხრეს: არ ვიცით. უთხრა მათ მანაც: არც მე გეტყვით თქვენ, რომელი ხელმწიფებით ვაკეთებ ამას.
- იგავი ორ შვილზე
28 როგორ გგონიათ თქვენ? ერთ კაცს ჰყავდა ორი შვილი; მივიდა პირველთან და უთხრა: შვილო, წადი დღეს და იმუშავე ჩემს ვენახში;
29 ხოლო მან მიუგო და უთხრა: არ მინდა, — ბოლოს კი ინანა და წავიდა.
30 და მივიდა მეორესთან და უთხრა ასევე; ხოლო მან მიუგო და უთხრა: მივდივარ, ბატონო, და არ წავიდა.
31 ამ ორთაგან რომელმა შეასრულა მამის ნება? უთხრეს მას: პირველმა. უთხრა მათ იესომ: ამინ ეუბნებით თქვენ, რომ მეზვერეები და მეძავები წინ წაგიძღვებიან თქვენ ღვთის სასუფეველში,
32 რადგან მოვიდა იოანე თქვენთან სიმართლის გზით და არ ირწმუნეთ მისი; მეზვერეებმა და მეძავებმა კი ირწმუნეს მისი; ხოლო თქვენ იხილეთ და არც ბოლოს შეინანეთ, რომ გერწმუნათ მისი.
- იგავი ბოროტ მევენახეებზე (მკ.12,1-9; ლკ.20,9-16)
33 სხვა იგავი ისმინეთ: ერთი კაცი იყო, სახლის პატრონი, რომელმაც გააშენა ვენახი და ღობე შემოავლო მას, ამოთხარა მასში საწნახელი და ააშენა გოდოლი და გადასცა იგი მიწათმოქმედებს და წავიდა;
34 ხოლო როდესაც მოახლოვდა ჟამი ნაყოფისა, გაგზავნა თავისი მონები მიწათმოქმედებთან თავისი ნაყოფის მისაღებად.
35 და შეიპყრეს მიწათმოქმედებმა მისი მონები; ზოგს სცემეს, ზოგი მოკლეს, ხოლო ზოგი ჩაქოლეს.
36 შემდეგ გაგზავნა სხვა მონები, პირველებზე მეტნი, და მათაც ასევე მოექცნენ.
37 და ბოლოს გაგზავნა მათთან თავისი ძე და თქვა: მოერიდებათ ჩემი ძისა;
38 ხოლო მიწათმოქმედებმა, როდესაც დაინახეს ძე, თქვეს თავის გულში: ეს არის მემკვიდრე; მოდი, მოვკლათ იგი და დავეუფლოთ მის სამკვიდრებელს.
39 და შეიპყრეს იგი და გაიყვანეს ვენახის გარეთ და მოკლეს.
40 როდესაც მივა ვენახის პატრონი, რას უზამს იმ მიწათმოქმედებს?
41 უთხრეს მას: ბოროტებს ბოროტად ამოწყვეტს და ვენახს გადასცემს სხვა მიწათმოქმედებს, რომლებიც მისცემენ მას ნაყოფს თავის დროზე.
42 უთხრა მათ იესომ: არასოდეს ამოგიკითხავთ წერილში: ლოდი, რომელიც დაიწუნეს მშენებლებმა, იგი იქცა თავკიდურად, უფლის მიერ იყო ეს და საკვირველია ჩვენს თვალში (ფს.117,22-23)?
43 ამიტომ გეუბნებით თქვენ, რომ წაგერთმევათ თქვენ სასუფეველი ღვთისა და მიეცემა მოდგმას, რომელიც გამოიღებს მის ნაყოფს.
44 და ვინც დაეცემა ამ ლოდზე, შეიმუსრება და ვისაც დაეცემა, გასრესს მას.
45 და გაიგონეს რა მღვდელმთავრებმა და ფარისევლებმა მისი იგავები, მიხვდნენ, რომ მათზე თქვა,
46 და ეძებდნენ მას შესაპყრობად და ეშინოდათ ხალხისა, რადგან წინასწარმეტყველად აღიარებდნენ მას.
470,22,0,
- იგავი მეფის ძის ქორწილზე
1 და მიუგო იესომ კვლავ იგავებით და უთხრა მათ:
2 ემსგავსა სასუფეველი ცათა კაცს, მეფეს, რომელმაც გაუმართა ქორწილი თავის ძეს.
3 და გაგზავნა თავისი მონები, რათა მოეწვიათ ქორწილში წვეულნი, და არ ინებეს მოსვლა.
4 კვლავ გაგზავნა სხვა მონები და უთხრა: უთხარით წვეულებს: აჰა, სადილი ჩემი მზად არის, ზვარაკები ჩემი და ნასუქი საქონელი დაკლულია და ყველაფერი მზად არის; მოდით ქორწილში.
5 მაგრამ ისინი უგულისხმოდ მოიქცნენ და წავიდნენ: ზოგი საკუთარ ყანაში, ზოგი თავის სავაჭროში;
6 ხოლო დანარჩენებმა შეიპყრეს მისი მონები, აგინეს და დახოცეს.
7 და მეფე განრისხდა, გაგზავნა თავისი ჯარი და ამოწყვიტა ის მკვლელები და მათი ქალაქი გადაწვა.
8 მაშინ უთხრა თავის მონებს: ქორწილი მზად არის, ხოლო წვეულები არ იყვნენ ღირსნი.
9 წადით გზათა გასაყრებზე და, რამდენსაც იპოვით, მოიწვიეთ ქორწილში.
10 და გავიდნენ ის მონები გზებზე და შეკრიბეს ყველა, რამდენიც იპოვეს, ბოროტი და კეთილი; და გაივსო ქორწილი მეინახეებით;
11 ხოლო როცა შევიდა მეფე მეინახეთა სანახავად, იხილა იქ კაცი, რომელსაც არ ემოსა საქორწილო სამოსი,
12 და უთხრა მას: მოყვასო, როგორ შემოხვედი აქ, რადგან არა გაქვს საქორწილო სამოსი? ხოლო იგი დუმდა.
13 მაშინ უთხრა მეფემ თავის მსახურებს: შეუკარით მაგას ფეხები და ხელები და გააგდეთ იგი ბნელ გარესკნელში; იქ იქნება ტირილი და კბილთა ღრჭენა;
14 რადგან ბევრია მოწვეული და ცოტა — რჩეული.
- ფარისეველთა შეკითხვა კეისრისთვის ხარკის მიცემის შესახებ (მკ.12,13-17; ლკ.20,21-26)
15 მაშინ წავიდნენ ფარისევლები და შეთანხმდნენ, როგორ დაეგოთ მახე მისთვის სიტყვით.
16 და მიუგზავნეს მას თავისი მოწაფეები ჰეროდიანებთან ერთად და უთხრეს: მოძღვარო, ვიცით, რომ ჭეშმარიტი ხარ და ღვთის გზას ჭეშმარიტებით ასწავლი და არ პირმოთნეობ შენ არავისთან, რადგან არ უყურებ კაცის სახეს;
17 ამიტომ გვითხარი ჩვენ, რას ფიქრობ შენ: მართებულია ხარკის მიცემა კეისრისთვის თუ არა?
18 მიხვდა იესო მათ უკეთურებას და უთხრა: რად მცდით მე, თვალთმაქცნო?
19 მაჩვენეთ მე ხარკის მონეტა; ხოლო მათ მიუტანეს მას დინარი.
20 და უთხრა მათ: ვისია ეს სახე და წარწერა?
21 უთხრეს მას: კეისრისა. მაშინ უთხრა მათ: მიეცით კეისრისა კეისარს და ღვთისა — ღმერთს.
22 და როცა გაიგონეს, გაუკვირდათ და დატოვეს იგი და წავიდნენ.
- სადუკეველთა შეკითხვა მკვდრეთით აღდგომის შესახებ (მკ.12,18-27; ლკ.20,27-40)
23 იმ დღეს მივიდნენ მასთან სადუკევლები, რომლებიც ამბობდნენ: არ არსებობს აღდგომა, — და ჰკითხეს მას
24 და უთხრეს: მოძღვარო, მოსემ თქვა: თუ ვინმე მოკვდეს და არ ჰყავდეს შვილები, შეირთოს მისმა ძმამ მისი ცოლი და აღუდგინოს თესლი თავის ძმას (2სჯ.25,5).
25 იყო ჩვენ შორის შვიდი ძმა; და პირველმა იქორწინა და მოკვდა და არ დარჩა თესლი და დაუტოვა თავისი ცოლი თავის ძმას;
26 ასევე მეორემ და მესამემ — მეშვიდემდე;
27 ხოლო ყველაზე ბოლოს მოკვდა დედაკაციც.
28 აღდგომისას შვიდთაგან რომლის ცოლი იქნება, რადგან ყველას ჰყავდა იგი?
29 მიუგო იესომ და უთხრა მათ: ცდებით, რადგან არ იცით წერილი, არც ძალა ღვთისა;
30 რადგან აღდგომისას არც ქორწინდებიან და არც თხოვდებიან, არამედ როგორც ღვთის ანგელოზები, ცაში არიან;
31 ხოლო მკვდართა აღდგომის შესახებ არ ამოგიკითხავთ თქვენთვის თქმული ღვთის მიერ, რომელიც ამბობს:
32 მე ვარ ღმერთი აბრაამისა და ღმერთი ისააკისა და ღმერთი იაკობისა (გამ.3,6). არ არის ღმერთი — ღმერთი მკვდართა, არამედ ცოცხალთა.
33 და გაიგონა ეს ხალხმა და განცვიფრდა მისი მოძღვრებით.
- სჯულისმოძღვრის (მწიგნობრის) შეკითხვა უდიდესი (პირველი) მცნების შესახებ (მკ.12,28-34)
34 ხოლო როცა ფარისევლებმა გაიგონეს, რომ გააჩუმა სადუკევლები, შეიკრიბნენ ერთად
35 და ჰკითხა ერთმა მათგანმა, სჯულისმოძღვარმა, სცდიდა მას და ეუბნებოდა:
36 მოძღვარო, რომელი მცნებაა უდიდესი სჯულში?
37 ხოლო იესომ უთხრა მას: შეიყვარე უფალი ღმერთი შენი მთელი შენი გულით და მთელი შენი სულით და მთელი შენი გონებით (მსჯ.6,5).
38 ეს არის პირველი და უდიდესი მცნება;
39 და მეორე — მსგავსი ამისი: შეიყვარე მოყვასი შენი, როგორც თავი შენი (ლევ.19,18).
40 ამ ორ მცნებაზეა მთელი სჯული და წინასწარმეტყველნი დამოკიდებული.
- იესოს შეკითხვა ქრისტეს ძეობის შესახებ (მკ.12,35-37; ლკ.20,41-44)
41 ხოლო როდესაც შეიკრიბნენ ფარისევლები, ჰკითხა მათ იესომ
42 და უთხრა: რას ფიქრობთ თქვენ ქრისტეზე, ვისი ძე არის? უთხრეს მას: დავითისა.
43 უთხრა მათ: როგორღა უწოდებს დავითი მას სულით უფალს და ამბობს:
44 უთხრა უფალმა ჩემს უფალს: დაჯექი ჩემ მარჯვნივ, ვიდრე დავცემ შენს მტრებს შენ ფეხთქვეშ (ფს.109,1)?
45 თუ დავითი უწოდებს მას უფალს, როგორ არის მისი ძე?
46 და არავის შეეძლო მისთვის სიტყვის მიგება, ვეღარც გაბედა ვინმემ იმ დღიდან რამის კითხვა მისთვის.
470,23,0,
- იესოს მიერ ფარისეველთა და მწიგნობართა უკანასკნელი მხილება (მკ.12,38-40; ლკ.20,45-47)
1 მაშინ იესო ესაუბრა ხალხს და თავის მოწაფეებს
2 და უთხრა: მოსეს დასაჯდომელზე დასხდნენ მწიგნობრები და ფარისევლები.
3 ყოველივე, რასაც გეტყვიან თქვენ, რომ დაიცვათ, დაიცავით და გააკეთეთ, მაგრამ მათი საქმეებისამებრ ნუ გააკეთებთ, რადგან ამბობენ და არ აკეთებენ;
4 რადგან კრავენ ტვირთს, მძიმეს და ძნელად სატვირთველს, და დებენ კაცთა მხრებზე, ხოლო თავად თითითაც არ უნდათ დაძვრა მისი;
5 და თავის ყველა საქმეს აკეთებენ კაცთა დასანახავად, რადგან იფართოებენ თავის საცავებს და იდიდებენ თავისი სამოსლის ფოჩებს,
6 უყვართ ინახით წინ სხდომა ნადიმებზე და წინ დასხდომა შესაკრებლებში
7 და მისალმება მოედნებზე და რომ უწოდონ ადამიანებმა: რაბი, რაბი
8 ხოლო თქვენ ნუ იწოდებით: რაბი, რადგან ერთია მოძღვარი თქვენი — ქრისტე; ხოლო თქვენ ყველანი ძმები ხართ.
9 და მამას ნურავის უწოდებთ თქვენ ქვეყანაზე, რადგან ერთია მამა თქვენი, რომელიც არის ზეცაში.
10 ნურც იწოდებით წინამძღვრებად, რადგან ერთია წინამძღვარი თქვენი — ქრისტე;
11 ხოლო უდიდესი თქვენ შორის იყოს თქვენი მსახური;
12 ხოლო ვინც აიმაღლებს თავს, დამდაბლდება და ვინც დაიმდაბლებს თავს, ამაღლდება.
13 ვაი თქვენ, მწიგნობარნო და ფარისეველნო თვალთმაქცნო, რადგან ჭამთ ქვრივთა სახლებს და მოსაჩვენებლად ხანგრძლივად ლოცულობთ; ამის გამო მიიღებთ უმეტეს სასჯელს.
14 ვაი თქვენ, მწიგნობარნო და ფარისეველნო თვალთმაქცნო, რადგან კეტავთ ცათა სასუფეველს კაცთა წინაშე; თქვენ არ შედიხართ და არც შემსვლელებს ანებებთ შესვლას.
15 ვაი თქვენ, მწიგნობარნო და ფარისეველნო თვალთმაქცნო, რადგან მოივლით ზღვასა და ხმელეთს, რათა ერთი ვინმე მაინც მოაქციოთ; და როცა ეს მოხდება, აქცევთ მას გეენის ძედ თქვენზე ორჯერ მეტად.
16 ვაი თქვენ, წინამძღვარნო ბრმანო, რომლებიც ამბობთ: ვინც დაიფიცებს ტაძარს, არაფერია, ხოლო ვინც დაიფიცებს ტაძრის ოქროს, ვალდებულია.
17 უგუნურნო და ბრმანო, რა უფრო დიდია: ოქრო თუ ტაძარი, რომელიც განწმედს ოქროს?
18 და ამბობთ: ვინც დაიფიცებს სამსხვერპლოს, არაფერია; ხოლო ვინც დაიფიცებს შესაწირავს, რომელიც მასზეა, ვალდებულია.
19 უგუნურნო და ბრმანო, რა უფრო დიდია: შესაწირავი თუ სამსხვერპლო, რომელიც განწმედს შესაწირავს?
20 რადგან ვინც დაიფიცებს სამსხვერპლოს, იფიცებს მას და ყოველივეს, რაც მასზეა;
21 და ვინც დაიფიცებს ტაძარს, იფიცებს მას და ვინც დამკვიდრებულია მასში;
22 და ვინც დაიფიცებს ცას, იფიცებს ღვთის ტახტს და ვინც ზის მასზე.
23 ვაი თქვენ, მწიგნობარნო და ფარისეველნო თვალთმაქცნო, რადგან იხდით პიტნის, ცერეცოს და ძირას მეათედს და დაგიტოვებიათ უმთავრესი სჯულისა: სამართალი, წყალობა და რწმენა. ამის გაკეთება გმართებდათ და არც იმის დატოვება.
24 წინამძღვარნო ბრმანო, რომლებიც წურავთ კოღოს, ხოლო აქლემს შთანთქავთ.
25 ვაი თქვენ, მწიგნობარნო და ფარისეველნო თვალთმაქცნო, რადგან წმენდთ გარედან სასმისს და ლანგარს, ხოლო შიგნიდან სავსეა ნაძარცვით და უსამართლობით.
26 ფარისეველო ბრმაო, გაწმინდე ჯერ შიგნიდან სასმისი და ლანგარი, რომ იყოს იგი გარედანაც წმინდა.
27 ვაი თქვენ, მწიგნობარნო და ფარისეველნო თვალთმაქცნო, რადგან მსგავსნი ხართ შეფეთქილი საფლავებისა, რომლებიც გარედან ჩანან მშვენიერნი, ხოლო შიგნით სავსე არიან მკვდრების ძვლებით და ყოველგვარი უწმინდურებით.
28 ასევე თქვენც გარედან ჩანხართ კაცთათვის მართალნი, ხოლო შიგნით სავსე ხართ თვალთმაქცობით და უსჯულოებით.
29 ვაი თქვენ, მწიგნობარნო და ფარისეველნო თვალთმაქცნო, რადგან აშენებთ წინასწარმეტყველთა საფლავებს და ამკობთ მართალთა სამარეებს
30 და ამბობთ: რომ ვყოფილიყავით ჩვენი მამების დროს, არ ვიქნებოდით მათი თანაზიარნი წინასწარმეტყველთა სისხლში;
31 და ამით ემოწმებით საკუთარ თავს, რომ ძეები ხართ წინასწარმეტყველთა მკვლელებისა;
32 და თქვენც აავსეთ საწყაო თქვენი მამებისა.
33 გველნო, იქედნეთა ნაშობნო, როგორ გაექცევით გეენის სასჯელს?
34 ამის გამო, აჰა, მე გიგზავნით თქვენ წინასწარმეტყველებს, ბრძენებს და მწიგნობრებს, ზოგ მათგანს მოკლავთ და ჯვარს აცვამთ და ზოგ მათგანს გაშოლტავთ თქვენს შესაკრებლებში და განდევნით ქალაქიდან ქალაქში,
35 რათა მოიწიოს თქვენზე ყოველი მართალი სისხლი, დათხეული ქვეყანაზე მართალი აბელის სისხლიდან ზაქარიას, ბარუქის ძის, სისხლამდე, რომელიც მოკალით ტაძარსა და სამსხვერპლოს შორის.
36 ამინ გეუბნებით თქვენ: მოიწევა ეს ყოველივე ამ მოდგმაზე.
- იესოს წუხილი იერუსალიმის მომავალზე (ლკ.13,34-35; 19,41-44)
37 იერუსალიმო, იერუსალიმო, რომელმაც დახოცე წინასწარმეტყველნი და ჩაქოლე შენთან მოვლინებულნი! რამდენჯერ მსურდა შეკრება შენი შვილებისა, როგორც შემოიკრებს ფრინველი თავის მართვეებს ფრთების ქვეშ, და არ ისურვეთ.
38 აჰა, გრჩებათ თქვენი სახლი თქვენი ოხრად,
39 რადგან გეუბნებით თქვენ: ვეღარ მიხილავთ მე ამიერიდან, ვიდრე არ იტყვით: კურთხეულია მომავალი უფლის სახელით (ფს.117,26).
470,24,0,
- იესო ქრისტეს წინასწარმეტყველება იერუსალიმის ტაძრის დანგრევისა და მეორედ მოსვლის შესახებ (მკ.13,1-37; ლკ.21,5-36 )
1 და გამოვიდა იესო ტაძრიდან და წავიდა; და მივიდნენ მასთან მისი მოწაფეები, რათა ეჩვენებინათ მისთვის ტაძრის ნაგებობები;
2 ხოლო იესომ მიუგო და უთხრა მათ: ვერ ხედავთ ყოველივე ამას? ამინ გეუბნებით თქვენ: არ დარჩება აქ ქვა ქვაზე, რომელიც არ დაირღვევა.
3 და როცა დაჯდა იგი ზეთისხილის მთაზე, მივიდნენ მასთან მოწაფეები განმარტოებით და უთხრეს: გვითხარი ჩვენ, როდის იქნება ეს და რა არის ნიშანი შენი მოსვლისა და საუკუნეთა დასასრულისა?
4 მიუგო იესომ და უთხრა მათ: გაფრთხილდით, ვინმემ არ გაცდუნოთ თქვენ,
5 რადგან მრავალი მოვა ჩემი სახელით და იტყვის: მე ვარ ქრისტე, და მრავალს აცდუნებს.
6 და გაიგებთ ომებზე და ომების ამბებს; იხილეთ და ნუ შეძრწუნდებით, რადგან ეს ყოველივე უნდა იყოს, მაგრამ ჯერ არ არის აღსასრული;
7 რადგან აღდგება ხალხი ხალხის წინააღმდეგ და სამეფო სამეფოს წინააღმდეგ და იქნება შიმშილი, ჭირი და მიწისძვრები ადგილ-ადგილ;
8 ხოლო ეს ყოველივე ტკივილების დასაწყისია.
9 მაშინ ჩაგაგდებენ თქვენ გასაჭირში და დაგხოცავენ თქვენ და იქნებით მოძულებულნი ყველა წარმართისგან ჩემი სახელის გამო.
10 და მაშინ დაბრკოლდება მრავალი და ერთმანეთს გასცემენ და შეიძულებენ ერთმანეთს.
11 და მრავალი ცრუწინასწარმეტყველი აღდგება და აცდუნებს მრავალს;
12 და უსჯულოების გამრავლებით გაცივდება სიყვარული მრავალთა,
13 ხოლო ვინც მოითმენს ბოლომდე, ის ცხონდება.
14 და იქადაგება ეს სახარება სასუფევლისა მთელ ქვეყანაზე დასამოწმებლად ყველა წარმართისათვის და მაშინ მოვა აღსასრული.
15 ამიტომ, როდესაც იხილავთ მოოხრების სისაძაგლეს, თქმულს დანიელ წინასწარმეტყველის მიერ მდგომარეს წმიდა ადგილზე (დან.9,27) ვინც ამოიკითხავს, გულისხმა-ყოს.
16 მაშინ ვინც ჰურიასტანში იქნება, გაიქცეს მთაში,
17 და ვინც ერდოზე იქნება, ნუ ჩამოვა რამის ასაღებად თავისი სახლიდან,
18 და ვინც ველზე იქნება, ნუ მობრუნდება უკან თავისი სამოსის ასაღებად;
19 ხოლო ვაი ორსულებს და ვინც აწოვებს იმ დღეებში;
20 ილოცეთ, რომ არ მოხდეს თქვენი გაქცევა ზამთარში, არც შაბათს;
21 რადგან იქნება მაშინ დიდი გასაჭირი, როგორიც არ ყოფილა ქვეყნის დასაბამიდან აქამდე და არც იქნება.
22 და თუ არ შემოკლდება ის დღეები, ვერ გადარჩება ვერც-ერთი ხორციელი; ხოლო რჩეულთათვის შემოკლდება ის დღეები.
23 მაშინ თუ ვინმე გეტყვით თქვენ: აჰა, აქ არის ქრისტე ან — იქ, არ ირწმუნოთ;
24 რადგან აღდგებიან ცრუქრისტენი და ცრუწინასწარმეტყველნი და აღასრულებენ დიდ სასწაულებსა და ნიშნებს, რომ აცდუნონ, თუ შეძლებენ, რჩეულნიც.
25 აჰა, წინასწარ გითხარით თქვენ:
26 თუ გეტყვიან თქვენ: აჰა, უდაბნოშია, — ნუ გახვალთ; აჰა, საიდუმლო ოთახებშია, — ნუ ირწმუნებთ;
27 რადგან როგორც ელვა გამოჩნდება აღმოსავლეთიდან და გაანათებს დასავლეთამდე — ასე იქნება მოსვლაც ძისა კაცისა;
28 რადგან სადაც იქნება მძორი, იქ შეიკრიბებიან ორბები.
29 და მაშინვე, იმ დღეების გაჭირვების შემდეგ, მზე დაბნელდება და მთვარე არ გამოსცემს თავის ნათელს და ვარსკვლავები ჩამოცვივა ზეციდან და ცათა ძალები შეიძვრება (ეს.3,1; ეზეკ.32,7).
30 და მაშინ გამოჩნდება ნიშანი ძისა კაცისა ცაზე და მაშინ მოჰყვება გოდებას ყოველი ტომი ქვეყნისა და იხილავენ ძეს კაცისას, მომავალს ცის ღრუბლებზე მრავალი ძალითა და დიდებით (დან.7,13-14).
31 და მოავლენს თავის ანგელოზებს დიდხმიანი საყვირით და შეკრებენ მის რჩეულებს ოთხივე ქართაგან, ცათა კიდიდან მათ კიდემდე.
32 ხოლო ლეღვის ხის მაგალითით ისწავლეთ: როცა მისი რტო დარბილდება და ფოთლები გამოვა, იცოდეთ, რომ ახლოს არის ზაფხული;
33 ასევე თქვენც, როცა იხილავთ ყოველივე ამას, იცოდეთ, რომ ახლოს არის, კარებთან.
34 ამინ გეუბნებით თქვენ: არ გადავა ეს მოდგმა, ვიდრე ეს ყოველივე არ იქნება.
35 ცა და ქვეყანა გადავა, ხოლო ჩემი სიტყვები არ გადავა.
36 ხოლო იმ დღისა და ჟამის შესახებ არავინ იცის: არც ცის ანგელოზებმა, არც ძემ, არამედ მხოლოდ მამამ.
37 როგორც ნოეს დღეები, ისე იქნება მოსვლაც ძისა კაცისა,
38 რადგან როგორც იყვნენ წარღვნის წინა დღეებში — ჭამდნენ და სვამდნენ, ქორწინდებოდნენ და თხოვდებოდნენ იმ დღემდე, ვიდრე არ შევიდა ნოე კიდობანში,
39 და ვერ მიხვდნენ, ვიდრე არ მოვიდა წარღვნა და არ წალეკა ყოველივე — ასევე იქნება მოსვლა ძისა კაცისა.
40 მაშინ ორნი იქნებიან ველად: ერთს წაიყვანენ და ერთი დარჩება;
41 ორნი დაფქვავენ წისქვილში: ერთს წაიყვანენ და ერთი დარჩება.
42 ამიტომ ფხიზლად იყავით, რადგან არ იცით, რომელ დღეს მოვა თქვენი უფალი;
43 ხოლო ეს იცოდეთ: რომ სცოდნოდა სახლის პატრონს, რომელ სახმილავზე მოვიდოდა მპარავი, იფხიზლებდა და არ დაუშვებდა თავისი სახლის მოთხრას.
44 ამიტომ თქვენც იყავით მზად, რადგან რა დროსაც არ ფიქრობთ, მაშინ მოვა ძე კაცისა.
45 ვინ არის სარწმუნო და გონიერი მონა, რომელიც დაუდგინა ბატონმა თავის სახლეულს, რომ მიეცა მათთვის საზრდო დროულად?
46 ნეტარია ის მონა, რომელთანაც მივა მისი ბატონი და იპოვის მას ამგვარად მოქმედს.
47 ამინ გეუბნებით თქვენ, რომ მთელ თავის ქონებაზე დაადგენს მას;
48 ხოლო თუ იტყვის ის უკეთური მონა თავის გულში: აყოვნებს ჩემი ბატონი მოსვლას,
49 და დაიწყებს ცემას თავისი მსგავსი მონებისას და ჭამასა და სმას ლოთებთან ერთად,
50 მოვა ბატონი იმ მონისა და იმ დღეს, რომელსაც არ ელის, და იმ დროს, რომელიც არ იცის,
51 და ორად გაკვეთს მას და მის ნაწილს თვალთმაქცებთან დადებს; იქ იქნება ტირილი და კბილთა ღრჭენა.
470,25,0,
- იგავი ათ ქალწულზე
1 მაშინ ემსგავსება სასუფეველი ცათა ათ ქალწულს, რომლებმაც აიღეს თავისი ლამპრები და გავიდნენ სიძის მისაგებებლად;
2 ხოლო ხუთი მათგანი იყო სულელი და ხუთი — გონიერი.
3 სულელებმა აიღეს თავისი ლამპრები და არ წაიღეს თან ზეთი;
4 ხოლო გონიერებმა წაიღეს ზეთი ჭურჭლით თავის ლამპრებთან ერთად.
5 და რადგან იგვიანებდა სიძე, მიერულა ყველას და დაიძინეს.
6 და შუაღამისას ძახილი იყო: აჰა, სიძე მოდის, გამოდით მის მისაგებებლად.
7 მაშინ ადგა ყველა ის ქალწული და მოამზადა თავისი ლამპრები;
8 ხოლო სულელებმა გონიერებს უთხრეს: მოგვეცით ჩვენ თქვენი ზეთიდან, რადგან ჩვენი ლამპრები ქრება.
9 მიუგეს გონიერებმა და უთხრეს: ვაითუ არ გვეყოს ჩვენც და თქვენც; უმჯობესია, წახვიდეთ ვაჭრებთან და იყიდოთ თქვენთვის.
10 და როდესაც წავიდნენ ისინი საყიდლად, მოვიდა სიძე და ვინც მზად იყო, შევიდა მასთან ერთად ქორწილში და დაიხშო კარი.
11 ბოლოს მოვიდნენ დანარჩენი ქალწულებიც და ამბობდნენ: უფალო, უფალო, გაგვიღე ჩვენ.
12 ხოლო მან მიუგო და უთხრა: ამინ გეუბნებით თქვენ, არ გიცნობთ თქვენ.
13 ასე რომ, იფხიზლეთ, რადგან არ იცით დღე, არც ჟამი, როცა ძე კაცისა მოვა.
- იგავი მოცემულ ტალანტებზე
14 რადგან იგი იქნება როგორც კაცი, რომელმაც წასვლისას მოუხმო თავის მონებს და მისცა მათ თავისი ქონება;
15 და რომელიღაცას მისცა ხუთი ტალანტი, რომელიღაცას — ორი. ხოლო რომელიღაცას — ერთი ,
- თითოეულს — თავისი ძალის მიხედვით, და მაშინვე წავიდა.
16 და ვინც ხუთი ტალანტი მიიღო, წავიდა და ასარგებლა იგი და შეჰმატა სხვა ხუთი ტალანტი;
17 ასევე, ვინც ორი მიიღო, შეჰმატა სხვა ორიც;
18 ხოლო ვინც ერთი მიიღო, წავიდა, ამოთხარა მიწა და დაფლა თავისი ბატონის ვერცხლი.
19 დიდი ხნის შემდეგ მოვიდა იმ მონების ბატონი და პასუხი მოსთხოვა მათ.
20 და წარუდგა, ვინც ხუთი ტალანტი მიიღო, და მიართვა სხვა ხუთი ტალანტი და უთხრა: ბატონო, ხუთი ტალანტი მომეცი მე, აჰა, სხვა ხუთი ტალანტი შევმატე მას.
21 უთხრა მას მისმა ბატონმა: კარგი, მონავ კეთილო და სარწმუნო, მცირედზე სარწმუნო იყავი, მრავალზე დაგადგენ შენ. შედი ბატონის სიხარულში.
22 მოვიდა ისიც, ვინც ორი ტალანტი მიიღო და უთხრა: ბატონო, ორი ტალანტი მომეცი მე, აჰა, სხვა ორი ტალანტი შევმატე მას.
23 უთხრა მას მისმა ბატონმა: კარგი, მონავ კეთილო და სარწმუნო, მცირედზე სარწმუნო იყავი, მრავალზე დაგადგენ შენ. შედი შენი ბატონის სიხარულში.
24 მოვიდა ისიც, ვინც ერთი ტალანტი მიიღო და უთხრა: ბატონო, ვიცოდი, რომ სასტიკი კაცი ხარ შენ; იმკი, სადაც არ დაგითესავს და კრებ, სადაც არ დაგიბნევია,
25 და შემეშინდა, წავედი და დავმალე შენი ტალანტი მიწაში; აჰა, შენი შენთან არის.
26 მიუგო მისმა ბატონმა და უთხრა მას: ბოროტო მონავ და ზარმაცო, იცოდი, რომ ვიმკი, სადაც არ დამითესავს , და ვკრებ, სადაც არ დამიბნევია;
27 ამიტომ უნდა მიგეცა შენ ჩემი ვერცხლი ვაჭრებისთვის და, როცა მოვიდოდი, ავიღებდი ჩემსას მონაგებითურთ;
28 ამიტომ წაართვით მაგას ეგ ტალანტი და მიეცით, ვისაც აქვს ათი ტალანტი;
29 რადგან ყველას, ვისაც აქვს, მიეცემა და მიემატება; ხოლო ვისაც არა აქვს, რაც აქვს, წაერთმევა მას.
30 და ეგ ურგები მონა გააგდეთ ბნელ გარესკნელში; იქ იქნება ტირილი და კბილთა ღრჭენა.
- საყოველთაო აღდგომისა და სამსჯავროს შესახებ
31 ხოლო როცა მოვა ძე კაცისა თავისი დიდებით და ყველა მისი ანგელოზი მასთან ერთად, მაშინ დაჯდება თავისი დიდების ტახტზე.
32 და შეიკრიბება მის წინაშე ყოველი მოდგმა და გამოარჩევს მათ ერთმანეთისგან, როგორც მწყემსი არჩევს ცხვრებს თიკნებისგან.
33 და დააყენებს ცხვრებს თავის მარჯვნივ, ხოლო თიკნებს მარცხნივ.
34 მაშინ ეტყვის მეუფე მის მარჯვნივ მყოფთ: მოდით, კურთხეულნო მამისა ჩემისა და დაიმკვიდრეთ სასუფეველი, თქვენთვის გამზადებული ქვეყნის დასაბამიდან,
35 რადგან მშიოდა და მომეცით მე საჭმელი, მწყუროდა და მასვით მე, უცხო ვიყავი და შემიწყნარეთ მე,
36 შიშველი ვიყავი და შემმოსეთ მე, უძლური ვიყავი და მომხედეთ მე, საპყრობილეში ვიყავი და მოხვედით ჩემთან.
37 მაშინ მიუგებენ მას მართალნი და ეტყვიან: უფალო, როდის გნახეთ შენ მშიერი და გაჭამეთ ან მწყურვალი — და გასვით?
38 როდის გნახეთ შენ უცხოდ და შეგიწყნარეთ ან შიშველი — და შეგმოსეთ?
39 როდის გნახეთ შენ უძლური ან საპყრობილეში და მოვედით შენთან?
40 და მიუგებს მეუფე და ეტყვის მათ: ამინ გეუბნებით თქვენ: რაც გაუკეთეთ ერთს, ამ ჩემს ძმათაგან მცირეს, მე გამიკეთეთ.
41 მაშინ ეტყვის მარცხნივ მყოფთ: წადით ჩემგან, წყეულნო, საუკუნო ცეცხლში, რომელიც გამზადებულია ეშმაკისა და მისი ანგელოზებისთვის,
42 რადგან მშიოდა და არ მომეცით მე საჭმელი, მწყუროდა და არ მასვით მე,
43 უცხო ვიყავი და არ შემიწყნარეთ მე, შიშველი ვიყავი და არ შემმოსეთ მე, უძლური ვიყავი და საპყრობილეში და არ მომხედეთ მე.
44 მაშინ მიუგებენ ისინიც და ეტყვიან: უფალო, როდის გნახეთ შენ მშიერი ან მწყურვალი, ან უცხო, ან შიშველი, ან უძლური, ან საპყრობილეში და არ გემსახურეთ შენ?
45 მაშინ მიუგებს მათ და ეტყვის: ამინ გეუბნებით თქვენ: რაც არ გაუკეთეთ ერთ ამ მცირეთაგანს, მე არ გამიკეთეთ.
46 და წავლენ ისინი საუკუნო სატანჯველში, ხოლო მართლები საუკუნო ცხოვრებაში.
470,26,0,
1 და იყო, როცა დაასრულა იესომ ყველა ეს სიტყვა, უთხრა თავის მოწაფეებს:
2 იცით, რომ ორი დღის შემდეგ პასექი იქნება და ძე კაცისა გადაეცემა ჯვარზე საცმელად?
3 მაშინ შეიკრიბნენ მღვდელმთავრები და მწიგნობრები და ერის უხუცესები ეზოში მღვდელმთავრისა, რომელსაც ერქვა კაიაფა,
4 და განიზრახეს, რომ იესო მზაკვრულად შეეპყროთ და მოეკლათ,
5 და ამბობდნენ: არა დღესასწაულზე, რომ შფოთი არ იყოს ერში.
- იესო ბეთანიაში სიმონ კეთროვნის სახლში; მარიამის მიერ ნელსაცხებლის ცხება (მკ.14,3-9; ინ.12,1-9)
6 ხოლო როდესაც იესო იყო ბეთანიაში, სიმონ კეთროვნის სახლში,
7 მივიდა მასთან დედაკაცი, რომელსაც ჰქონდა ალაბასტრი ძვირფასი: ნელსაცხებლით, და თავზე დაასხა მას, ინახით მჯდომს,
8 და როცა დაინახეს მოწაფეებმა, გაკიცხეს და თქვეს: რისთვის იყო ეს ხარჯი?
9 რადგან შეიძლებოდა ამ ნელსაცხებლის გაყიდვა ძვირად და მიცემა გლახაკებისთვის.
10 ხოლო იესომ გულისხმაყო და უთხრა მათ: რატომ აწუხებთ ამ დედაკაცს? მან კეთილი საქმე გააკეთა ჩემთვის,
11 რადგან გლახაკები ყოველთვის თქვენთან არიან, ხოლო მე არა ვარ ყოველთვის თქვენთან,
12 რადგან ეს ნელსაცხებელი რომ დაასხა მან ჩემს სხეულს, ჩემს დასამარხად გააკეთა.
13 ამინ გეუბნებით თქვენ: სადაც იქადაგება ეს სახარება მთელ ქვეყანაზე, ითქმება, რაც გააკეთა მან თავის მოსახსენებლად.
- იუდას გარიგება მღვდელმთავრებთან (მკ.14,10-11; ლკ.22,1-6)
14 მაშინ წავიდა ერთი თორმეტთაგანი, რომელსაც ერქვა იუდა ისკარიოტელი, მღვდელმთავრებთან და უთხრა:
15 რას ინებებთ, რომ მომცეთ, თუ მე გადმოგცემთ მას თქვენ? ხოლო მათ მიუთვალეს მას ოცდაათი ვერცხლი.
16 და ამიერიდან ეძებდა ხელსაყრელ დროს, რათა გადაეცა იგი მათთვის.
- საიდუმლო სერობა (მკ.14,12-17; ლკ.22,7-16; ინ.13,1-3)
17 ხოლო უფუარობის პირველ დღეს მივიდნენ მოწაფეები იესოსთან და უთხრეს მას: სად გინდა, რომ მოგიმზადოთ შენ საჭმელად პასექი?
18 ხოლო მან უთხრა: წადით ქალაქში ამა და ამ კაცთან და უთხარით მას: მოძღვარი ამბობს: ჟამი ჩემი ახლოს არის, შენთან აღვასრულებ პასექს ჩემს მოწაფეებთან ერთად.
19 და გააკეთეს მოწაფეებმა, როგორც უბრძანა მათ იესომ, და მოამზადეს პასექი.
20 და როცა მოსაღამოვდა, ინახით იჯდა თავის თორმეტ მოწაფესთან ერთად.
- იესოს მიერ თავისი გამცემის გამხელა (მკ.14,18-21; ლკ.22,21-23; ინ.13,21-30)
21 და როდესაც ჭამდნენ ისინი, უთხრა: ამინ გეუბნებით თქვენ: ერთი თქვენგანი გამცემს მე;
22 ხოლო ისინი შეწუხდნენ ძლიერ; და დაიწყო თითოეულმა და ეუბნებოდა მას: ნუთუ მე ვარ, უფალო?
23 ხოლო მან მიუგო და უთხრა: ვინც ჩაყოფს ჩემთან ერთად ხელს ჯამში, ის გამცემს მე.
24 ძე კაცისა კი მიდის, როგორც წერია მის შესახებ, ხოლო ვაი იმ კაცს, ვის მიერაც ძე კაცისა გაიცემა. უმჯობესი იქნებოდა მისთვის, რომ არ შობილიყო ის კაცი.
25 მიუგო იუდამ, რომელმაც გასცა იგი, და უთხრა: ნუთუ მე ვარ, რაბი? უთხრა მას იესომ: შენ თქვი.
- პურისა და ღვინის კურთხევა სისხლად და ხორცად  — ზიარების საიდუმლოს დადგენა (მკ.14,22-25; ლკ.22,17-20)
26 და როდესაც ისინი ჭამდნენ, აიღო იესომ პური და აკურთხა, გატეხა და მისცა მოწაფეებს და უთხრა: მიიღეთ და ჭამეთ, ეს არის ხორცი ჩემი;
27 და აიღო სასმისი და მადლობდა, მისცა მათ და თქვა: სვით ამისგან ყველამ,
28 რადგან ეს არის სისხლი ჩემი ახალი აღთქმისა, მრავალთათვის დათხეული მისატევებლად ცოდვათა.
29 ხოლო გეუბნებით თქვენ: აღარ შევსვამ ამიერიდან ვენახის ამ ნაყოფისგან იმ დღემდე, როცა შევსვამ თქვენთან ერთად ახალს ჩემი მამის სასუფეველში.
30 და იგალობეს და გავიდნენ ზეთისხილის მთაზე.
- წინასწარი უწყება პეტრეს მიერ იესოს უარყოფის შესახებ (მკ.14,27-31; ლკ.22,31-34; ინ.13,36-38)
31 მაშინ უთხრა მათ იესომ: თქვენ ყველანი დაბრკოლდებით ჩემ მომართ ამ ღამეს, რადგან წერია: დავცემ მწყემსს და განიბნევიან სამწყსოს ცხვრები (საქ.13,7),
32 ხოლო ჩემი აღდგომის შემდეგ წაგიძღვებით თქვენ გალილეისკენ.
33 მიუგო პეტრემ და უთხრა მას: თუნდაც ყველა დაბრკოლდეს შენ მიმართ, მე არასოდეს დავბრკოლდები.
34 უთხრა მას იესომ: ამინ გეუბნები შენ, რომ ამ ღამეს, მამლის ყივილამდე, სამგზის უარმყოფ მე.
35 უთხრა მას პეტრემ: თუნდაც მომიწიოს მე შენთან ერთად სიკვდილი, არ უარგყოფ შენ. და ამგვარადვე ამბობდა ყველა მოწაფე.
- იესოს ლოცვა გეთსიმანიის ბაღში (მკ.14,32-42; ლკ.22,39-46)
36 მაშინ მივიდა მათთან ერთად იესო ადგილზე, რომელსაც ეწოდება გეთსიმანია, და უთხრა მოწაფეებს: დასხედით მანდ, ვიდრე მივალ და ვილოცებ იქ.
37 და წაიყვანა პეტრე და ზებედეს ორი ძე და დაიწყო წუხილი და ურვა.
38 მაშინ უთხრა მათ იესომ: მწუხარეა ჩემი სული სიკვდილამდე. გაჩერდით აქ და იფხიზლეთ ჩემთან ერთად.
39 და წავიდა ცოტა წინ და დავარდა პირქვე, ლოცულობდა და ამბობდა: მამაო ჩემო, თუ შესაძლებელია, ამერიდოს მე ეს სასმისი; მაგრამ არა როგორც მე მნებავს, არამედ როგორც შენ.
40 და მივიდა მოწაფეებთან და ნახა ისინი მძინარე და უთხრა პეტრეს: ეს ვერ შეძელით, ერთხანს გეფხიზლათ ჩემთან ერთად?
41 იფხიზლეთ და ილოცეთ, რომ არ შეხვიდეთ განსაცდელში; სული მხნეა, ხოლო ხორცი — უძლური.
42 კვლავ წავიდა მეორედ, ილოცა და ამბობდა: მამაო ჩემო, თუ არ არის შესაძლებელი, ამერიდოს მე ეს სასმისი, რათა არ შევსვა იგი, იყოს ნება შენი.
43 და მივიდა და ნახა ისინი კვლავ მძინარე, რადგან მათ თვალები ჰქონდათ დამძიმებული.
44 და დატოვა ისინი, კვლავ წავიდა და ილოცა მესამედ და იგივე სიტყვა თქვა.
45 მაშინ მივიდა თავის მოწაფეებთან და უთხრა მათ: დაიძინეთ ცოტა კიდევ და დაისვენეთ; აჰა, მოახლოებულია ჟამი და ძე კაცისა გადაეცემა ცოდვილთა ხელში.
46 ადექით, წავიდეთ; აჰა, მოახლოვდა ჩემი გამცემი.
- იესოს გაცემა და შეპყრობა (მკ.14,43-52; ლკ.22,47-53; ინ.18,2-12)
47 და ვიდრე იგი ამას ამბობდა, აჰა, იუდა, ერთი თორმეტთაგანი, მივიდა და მასთან ერთად დიდძალი ხალხი მახვილებითა და კეტებით მღვდელმთავრებისა და ერის უხუცესებისგან;
48 ხოლო მისმა გამცემმა მისცა მათ ნიშანი და უთხრა: ვისაც ვეამბორები, ის არის, შეიპყარით იგი.
49 და მაშინვე მივიდა იესოსთან და უთხრა: გიხაროდეს, რაბი. — და ეამბორა მას;
50 ხოლო იესომ უთხრა მას: მოყვასო, რისთვის მოხვედი? მაშინ მივიდნენ და დაადეს ხელი იესოს და შეიპყრეს იგი.
51 და აჰა, ერთმა, იესოსთან მყოფმა, აღმართა ხელი, იშიშვლა თავისი მახვილი და დაჰკრა მღვდელმთავრის მონას და მოჰკვეთა მას ყური.
52 მაშინ უთხრა მას იესომ: დააბრუნე მახვილი თავის ადგილას, რადგან ყველა, ვინც აიღებს მახვილს, მახვილით მოკვდება.
53 თუ გგონია, რომ არ შემიძლია, შევევედრო ჩემს მამას და წარმომიდგინოს მე აქ ახლა ანგელოზთა თორმეტ გუნდზე მეტი?
54 და როგორღა აღსრულდება წერილი, რომ ასე უნდა მოხდეს?
55 იმ დროს უთხრა იესომ ხალხს: როგორც ავაზაკზე, გამოხვედით მახვილებითა და კეტებით ჩემს შესაპყრობად; ყოველდღე თქვენთან ვიჯექი და გასწავლიდით ტაძარში და არ შემიპყარით მე;
56 ხოლო ეს ყოველივე მოხდა, რათა აღსრულებულიყო წინასწარმეტყველთა დაწერილი. მაშინ ყველა მოწაფემ დატოვა იგი და გაიქცა.
- იესო საკრებულოს სამსჯავროზე (მკ.14,53-65; ლკ.22,66-71; ინ.18,24)
57 და მათ შეიპყრეს იესო და მიიყვანეს კაიაფა მღვდელმთავართან, სადაც მწიგნობრები და უხუცესები შეკრებილიყვნენ;
58 ხოლო პეტრე მიჰყვებოდა მას მოშორებით მღვდელმთავრის ეზომდე და შევიდა შიგნით და დაჯდა მსახურებთან, რომ ენახა დასასრული;
59 ხოლო მღვდელმთავრები და უხუცესები და მთელი საკრებულო ეძებდნენ ცრუმოწმობას იესოს წინააღმდეგ, რათა მოეკლათ იგი,
60 და ვერ პოულობდნენ. და მრავალი ცრუმოწმე იყო მოსული, მაგრამ ვერ იპოვეს; და ბოლოს მოვიდნენ ორნი
61 და თქვეს: ეს ამბობდა: შემიძლია, დავანგრიო ღვთის ტაძარი და სამ დღეში ავაშენო.
62 და ადგა მღვდელმთავარი და უთხრა მას: არაფერს მიუგებ იმაზე, რასაც ესენი შენ წინააღმდეგ მოწმობენ?
63 ხოლო იესო დუმდა. მღვდელმთავარმა უთხრა მას: გაფიცებ შენ ცოცხალ ღმერთს, რომ გვითხრა ჩვენ, შენ ხარ თუ არა ქრისტე, ძე ღვთისა?
64 უთხრა მას იესომ: შენ თქვი მაგრამ გეუბნებით თქვენ: ამიერიდან იხილავთ ძეს კაცისას, მჯდომარეს ძალის მარჯვნივ და მომავალს ცის ღრუბლებზე.
65 მაშინ მღვდელმთავარმა შემოიხია თავისი სამოსი და თქვა: დაგმო, რაღად გვინდა მოწმეები? აჰა, ახლა გაიგონეთ გმობა მისგან.
66 თქვენ რას ფიქრობთ? ხოლო მათ მიუგეს და უთხრეს: ღირსია სიკვდილისა!
67 მაშინ აფურთხებდნენ მას სახეში და მუშტებს ურტყამდნენ, ხოლო ზოგი ყვრიმალში სცემდა
68 და ეუბნებოდა: გვიწინასწარმეტყველე ჩვენ, ქრისტე, ვინ არის, ვინც დაგარტყა შენ?
- პეტრეს მიერ იესოს უარყოფა (მკ.14,66-72; ლკ.22,55-62; ინ.18,16-18; 25-27)
69 ხოლო პეტრე იჯდა გარეთ, ეზოში. და მივიდა მასთან ერთი მხევალი და უთხრა: შენც იყავი იესო გალილეველთან;
70 ხოლო მან უარყო ყველას წინაშე და თქვა: არ ვიცი, რას ამბობ.
71 და როდესაც გამოდიოდა იგი ჭიშკარში, დაინახა იგი სხვამ და უთხრა იქ მყოფთ: ესეც იყო იესო ნაზორეველთან.
72 და ისევ უარყო ფიცით თქვა: არ ვიცნობ იმ კაცს.
73 ხოლო ცოტა ხნის შემდეგ მივიდნენ იქ მდგომნი და უთხრეს პეტრეს ჭეშმარიტად შენც მათგანი ხარ, რადგან შენი ლაპარაკიც გამჟღავნებს შენ.
74 მაშინ დაიწყო შეჩვენება და ფიცი: არ ვიცნობ ამ კაცს. — და მყისვე მამალმა იყივლა.
75 და გაახსენდა პეტრეს იესოს სიტყვა, რომელიც უთხრა მას: მამლის ყივილამდე სამგზის უარმყოფ მე — და გამოვიდა გარეთ და ტიროდა მწარედ.
470,27,0,
1 და როდესაც გათენდა, ბჭობა გამართა ყველა მღვდელმთავარმა და ერის უხუცესმა იესოს წინააღმდეგ, რათა მოეკლათ იგი;
2 და შეკრეს იგი, წაიყვანეს და გადასცეს პონტოელ პილატეს, მმართველს.
- იუდას აღსასრული (საქ.1,16-20)
3 მაშინ, როდესაც ნახა იუდამ, მისმა გამცემმა, რომ მსჯავრი დასდეს, ინანა და დაუბრუნა ოცდაათი ვერცხლი მღვდელმთავრებსა და უხუცესებს
4 და თქვა: შევცოდე, რადგან გავეცი მართალი სისხლი. ხოლო მათ უთხრეს: ჩვენ რა? შენ ნახე.
5 და დაყარა ვერცხლი ტაძარში, გაშორდა და წავიდა და თავი ჩამოიხრჩო;
6 ხოლო მღვდელმთავრებმა აიღეს ვერცხლი და თქვეს: არ არის მართებული. ამის დადება საგანძურში, რადგან სისხლის საფასურია.
7 და ბჭობა გამართეს და იყიდეს იმით მექოთნის მიწა უცხოთა დასამარხად.
8 ამიტომ ეწოდა იმ მიწას სისხლის მიწა დღევანდელ დღემდე.
9 მაშინ აღსრულდა თქმული იერემია წინასწარმეტყველის მიერ, რომელიც ამბობს: და აიღეს ოცდაათი ვერცხლი, ფასი: შეფასებულისა, რომელიც შეფასდა ისრაელის ძეების მიერ,
10 და მისცეს იგი მექოთნის მიწაში, როგორც მიბრძანა მე უფალმა (იერ.18,2; 32,7-9; ზაქ.11,13).
- იესო პილატეს სამსჯავროზე (მკ.15,1-15; ლკ.23,1-5; ინ.18,28-40)
11 ხოლო იესო დადგა მმართველის წინაშე; და ჰკითხა მას მმართველმა და უთხრა: შენა ხარ მეფე იუდეველთა? ხოლო იესომ უთხრა: შენ ამბობ.
12 და როდესაც ბრალი დასდეს მას მღვდელმთავრებმა და უხუცესებმა, არაფერი მიუგო.
13 მაშინ უთხრა მას პილატემ: არ გესმის, რამდენს მოწმობენ შენ წინააღმდეგ?
14 და არ უპასუხა მას არც ერთ სიტყვაზე, ისე რომ ძლიერ უკვირდა მმართველს;
15 ხოლო დღესასწაულზე ჩვეულება ჰქონდა მმართველს: ათავისუფლებდა ხალხისთვის ერთ პატიმარს, რომელსაც ისურვებდნენ.
16 და ჰყავდათ მაშინ ერთი ცნობილი პატიმარი, რომელსაც ერქვა ბარაბა.
17 და როდესაც შეკრებილები იყვნენ ისინი, უთხრა მათ პილატემ: ვინ გინდათ, რომ გაგითავისუფლოთ თქვენ: ბარაბა თუ იესო, რომელსაც ჰქვია ქრისტე? —
18 რადგან იცოდა, რომ შურის გამო გადასცეს იგი.
19 და როდესაც დაჯდა იგი მსაჯულის ტახტზე, გაგზავნა მასთან მისმა ცოლმა და უთხრა: ნურაფერი იქნება შენსა და მაგ მართალს შორის, რადგან ჩვენებით ბევრი ვიტანჯე დღეს მის გამო.
20 ხოლო მღვდელმთავრებმა და უხუცესებმა დაარწმუნეს ხალხი, რათა გამოეთხოვათ ბარაბა, ხოლო იესო დაეღუპათ.
21 მიუგო მმართველმა და უთხრა მათ: ვინ გინდათ ამ ორთაგან, რომ გაგითავისუფლოთ თქვენ? ხოლო მათ უთხრეს: ბარაბა.
22 უთხრა მათ პილატემ: რა ვუყო იესოს, რომელსაც ჰქვია ქრისტე? უთხრა მას ყველამ: ჯვარს ეცვას!
23 ხოლო მმართველმა უთხრა მათ: და რა ბოროტება ჩაიდინა? ხოლო ისინი უფრო მეტად ყვიროდნენ და ამბობდნენ: ჯვარს ეცვას
24 როდესაც ნახა პილატემ, რომ ვერაფერს შველოდა, არამედ უფრო მატულობდა შფოთი, აიღო წყალი და დაიბანა ხელები ხალხის წინაშე და თქვა: უდანაშაულო ვარ ამ მართლის სისხლში, თქვენ ნახეთ.
25 და მიუგო მთელმა ერმა და უთხრა: სისხლი მაგისი ჩვენზე და ჩვენს შვილებზე!
26 მაშინ გაუთავისუფლა მათ ბარაბა, ხოლო იესოს შოლტით სცემა და გადასცა, რათა ჯვარცმულიყო.
- იესო ქრისტეს დამცირება პრეტორიუმში (მკ.15,16-20; ინ.19,1-5)
27 მაშინ მმართველის ჯარისკაცებმა წაიყვანეს იესო პრეტორიუმში და შეკრიბეს მის წინააღმდეგ მთელი მხედრობა
28 და გახადეს მას და მეწამული ქლამიდით შემოსეს იგი.
29 და დაწნეს გვირგვინი ეკლისგან და დაადგეს მას თავზე და ლერწამი მისცეს მარჯვენა ხელში და მუხლი მოიყარეს მის წინაშე. დასცინოდნენ მას და ეუბნებოდნენ: გიხაროდეს, მეფეო იუდეველთა!
30 და აფურთხებდნენ მას და აიღეს ლერწამი და ურტყამდნენ მას თავში.
31 და როდესაც შეურაცხყვეს იგი, გახადეს მას ქლამიდი და შემოსეს მისივე სამოსით და წაიყვანეს იგი, რათა ჯვარს ეცვათ.
- სვლა გოლგოთისკენ და ჯვარცმა (მკ.15,31-33; ლკ.23,26-33; ინ.19,17-25)
32 ხოლო როცა გამოვიდნენ, ნახეს კაცი კვირინელი, სახელად სიმონი; იგი აიძულეს, რომ აეღო მისი ჯვარი.
33 და მივიდნენ ადგილზე, რომელსაც ჰქვია გოლგოთა, რაც ნიშნავს თხემის ადგილს.
34 მისცეს მას სასმელად ძმარი, ნაღვლით შეზავებული; და როცა იგემა, არ ისურვა დალევა.
35 და ჯვარს აცვეს იგი და გაიყვეს მისი სამოსი და იყარეს წილი, რათა აღსრულებულიყო თქმული წინასწარმეტყველის მიერ, რომელიც ამბობს: გაიყვეს სამოსი ჩემი ერთმანეთში და ჩემს კვართზე იყარეს წილი (ფს.21,10)
36 და ისხდნენ და სდარაჯობდნენ მას იქ.
37 და დადეს მის თავს ზემოთ მისი ბრალდება, დაწერილი: ეს არის იესო, მეფე იუდეველთა.
38 მაშინ ჯვარს აცვეს მასთან ერთად ორი ავაზაკი, ერთი — მარჯვნივ და ერთი — მარცხნივ;
39 ხოლო გამვლელები გმობდნენ მას, აქნევდნენ თავებს
40 და ამბობდნენ: რომელიც ანგრევ ტაძარს და სამ დღეში აშენებ, იხსენი შენი თავი, თუ ძე ხარ ღვთისა, გადმოდი ჯვრიდან.
41 ასევე მღვდელმთავრებიც დასცინოდნენ მწიგნობრებთან და უხუცესებთან და ფარისევლებთან ერთად და ამბობდნენ:
42 სხვები იხსნა, თავისი თავის ხსნა კა არ ძალუძს; თუ მეფეა ისრაელისა, გადმოვიდეს ახლა ჯვრიდან და ვირწმუნებთ მას.
43 თუ ღმერთს იყო მინდობილი, იხსნას. ახლა იგი, თუ ნებავს იგი, რადგან თქვა: ღვთის ძე ვარ.
44 ასევე ავაზაკებიც. მასთან ერთად ჯვარცმულნი, კიცხავდნენ მას.
45 ხოლო მეექვსე ჟამიდან დაბნელდა მთელ ქვეყანაზე მეცხრე ჟამამდე.
- იესოს ბოლო სიტყვები ჯვარზე და სიკვდილი (მკ.15,34-37; ლკ.23,34-46; ინ.19,26-30)
46 და დაახლოებით მეცხრე ჟამზე შეღაღადა იესომ დიდი ხმით და თქვა: ელი, ელი, ლამა საბაქთანი? ეს არის: ღმერთო ჩემო, ღმერთო ჩემო, რისთვის დამტოვე მე (ფს.21,2)?
47 და ზოგიერთმა იქ მდგომმა გაიგონა და ამბობდა: ელიას უხმობს ეს.
48 და მაშინვე გაიქცა ერთი მათგანი და აიღო ღრუბელი, აავსო ძმრით და დააგო ლერწამზე და ასმევდა მას;
49 ხოლო დანარჩენები ამბობდნენ: აცალეთ, ვნახოთ, თუ მოვა ელია მის დასახსნელად;
50 ხოლო იესომ კვლავ შეღაღადა დიდი ხმით და განუტევა სული.
- იესოს სიკვდილის შემდგომი მოვლენები (მკ.15,38-41; ლკ-23,47-49; ინ.19,31-37)
51 და აჰა, კრეტსაბმელი ტაძრისა გაიპო ორად, ზემოდან ქვემოთ. და მიწა შეიძრა და კლდეები დასკდა
52 და საფლავები გაიხსნა და მრავალი გვამი განსვენებულ წმიდანთა აღდგა
53 და გამოვიდნენ საფლავებიდან მისი აღდგომის შემდეგ, შევიდნენ წმიდა ქალაქში და გამოეცხადნენ მრავალთ;
54 ხოლო ასისთავი და ვინც მასთან ერთად სდარაჯობდა იესოს — როცა ნახეს, რომ მიწა იძრა და რაც მოხდა — შეშინდნენ ძლიერ და თქვეს: ჭეშმარიტად ძე ღვთისა იყო იგი.
55 და იყო იქ მრავალი დედაკაცი, რომლებიც შორიდან უყურებდნენ და რომლებიც გაჰყვნენ იესოს გალილეიდან და ემსახურებოდნენ მას,
56 რომელთა შორის იყვნენ: მარიამ მაგდალელი და მარიამი, იაკობისა და იოსეს დედა, და დედა ზებედეს ძეთა.
- იესოს დაკრძალვა (მკ.15,42-47; ლკ.23,50-66; ინ.19,38-42)
57 ხოლო როდესაც მოსაღამოვდა, მოვიდა მდიდარი კაცი არიმათიიდან, სახელად იოსები, რომელიც თვითონაც დამოწაფებოდა იესოს.
58 იგი მივიდა პილატესთან და გამოითხოვა იესოს გვამი. მაშინ პილატემ ბრძანა, მიეცათ.
59 და აიღო გვამი იოსებმა და გაახვია იგი წმინდა სუდარაში
60 და დადო იგი თავის ახალ საფლავში, რომელიც გამოეკვეთა კლდეში; და მიაგორა დიდი ლოდი საფლავის კართან და წავიდა.
61 და იყო იქ მარიამ მაგდალელი და სხვა მარიამი, რომლებიც ისხდნენ საფლავის წინ.
- იესოს საფლავის დაცვა
62 ხოლო მომდევნო დღეს, რომელიც არის პარასკევის შემდეგ, შეიკრიბნენ მღვდელმთავრები და ფარისევლები პილატესთან
63 და ეუბნებოდნენ: ბატონო, გაგვახსენდა, რომ იმ მაცდურმა თქვა, სანამ ცოცხალი იყო: სამი დღის შემდეგ აღვდგები, —
64 ამიტომ ბრძანე, დაიცვან საფლავი მესამე დღემდე, რომ არ მივიდნენ მისი მოწაფეები ღამით მის მოსაპარად და არ უთხრან ხალხს: აღდგა მკვდრეთით — და იქნება უკანასკნელი საცდური პირველზე უარესი.
65 უთხრა მათ პილატემ: გყავთ თქვენ მცველები; წადით და დაიცავით, როგორც იცით,
66 ხოლო ისინი წავიდნენ და დაიცვეს საფლავი და დაბეჭდეს ლოდი მცველებთან ერთად.
470,28,0,
- მენელსაცხებლე დედები იესოს საფლავთან (მკ.16,1-4; ლკ.24,1-3; ინ.20,1-2)
1 ხოლო შაბათს, გვიან, როდესაც თენდებოდა ერთშაბათი, მივიდა მარიამ მაგდალელი, და სხვა მარიამი საფლავის სანახავად.
2 და აჰა, იყო დიდი მიწისძვრა, რადგან უფლის ანგელოზი გადმოვიდა ზეციდან, მივიდა და გადააგორა ლოდი საფლავის კარიდან და დაჯდა მასზე.
3 და იყო მისი სახე როგორც ელვა, და მისი სამოსი თეთრი როგორც თოვლი.
4 და მისი შიშით შეძრწუნდნენ მცველები და გახდნენ როგორც მკვდრები.
- ანგელოზის მიერ იესო ქრისტეს აღდგომის ხარება (მკ-16,5-8; ლკ.24,4-11)
5 მიუგო ანგელოზმა და უთხრა დედაკაცებს: ნუ გეშინიათ თქვენ, რადგან ვიცი, რომ იესოს, ჯვარცმულს, ეძებთ.
6 არ არის აქ, რადგან აღდგა. როგორც თქვა. მოდით და იხილეთ ადგილი, სადაც ესვენა უფალი;
7 და სწრაფად წადით და უთხარით მის მოწაფეებს, რომ აღდგა მკვდრეთით, და აჰა, წინ გიძღვით თქვენ გალილეაში; იქ იხილავთ მას; აჰა, გითხარით თქვენ.
8 და გამოვიდნენ სწრაფად საფლავიდან შიშით და დიდი სიხარულით და მირბოდნენ, რომ ეუწყებინათ მისი მოწაფეებისთვის.
- იესოს პირველი გამოცხადება აღდგომის შემდეგ
9 და როდესაც მიდიოდნენ, რომ ეუწყებინათ მისი მოწაფეებისათვის, აჰა, იესო შეხვდა მათ და უთხრა: გიხაროდეთ! ხოლო ისინი მივიდნენ და მოეხვივნენ ფეხებზე და თაყვანი სცეს მას.
10 მაშინ უთხრა მათ იესომ: ნუ გეშინიათ, წადით და აუწყეთ ჩემს ძმებს, რომ წავიდნენ გალილეაში, და იქ მიხილავენ მე.
- იესოს აღდგომის უწყება მცველების მიერ და მათი მოსყიდვა
11 და როდესაც ისინი წავიდნენ, აჰა, ზოგიერთი მის მცველთაგან შევიდა ქალაქში და აუწყა მღვდელმთავრებს ყოველივე, რაც მოხდა,
12 ხოლო ისინი შეიკრიბნენ უხუცესებთან ერთად და ბჭობა გამართეს და დიდძალი ვერცხლი მისცეს ჯარისკაცებს
13 და უთხრეს: თქვით, რომ მისი მოწაფეები ღამე მოვიდნენ და მოიპარეს იგი, ვიდრე ჩვენ გვეძინა;
14 და თუ გაიგო ეს მმართველმა, ჩვენ დავარწმუნებთ მას და თქვენ საზრუნავი არ გექნებათ;
15 ხოლო მათ აიღეს ვერცხლი და მოიქცნენ ისე, როგორც იყვნენ დარიგებულნი და გავრცელდა ეს სიტყვა ჰურიათა შორის დღევანდელ დღემდე;
- იესო ქრისტეს ბოლო დარიგება ზეთისხილის მთაზე (მკ.16,15-18)
16 ხოლო თერთმეტი მოწაფე წავიდა გალილეაში, იმ მთაზე, სადაც უბრძანა მათ იესომ.
17 და იხილეს იგი და თაყვანი სცეს მას, ხოლო ზოგი დაეჭვდა.
18 და მოვიდა იესო, ეუბნებოდა მათ და უთხრა: მომეცა მე მთელი ხელმწიფება ცაში და ქვეყანაზე;
19 წადით და დაიმოწაფეთ ყველა წარმართი და ნათელი ეცით მათ მამისა ძისა და და სულიწმიდის სახელით;
20 და ასწავლეთ მათ, დაიცვან ყოველივე, რაც გამცნეთ თქვენ. და აჰა, მე თქვენთან ვარ ყოველდღე საუკუნეთა დასასრულამდე. ამინ.
