490,1,0,
1 ვინაიდან უკვე მრავალმა მიჰყო ხელი ჩვენ შორის ნამდვილად აღსრულებული საქმეების თხრობის აღწერას,
2 როგორც გადმოგვცეს ჩვენ მათ, ვინც დასაბამიდან თვითმხილველნი და მსახურნი იყვნენ სიტყვისა,
3 მივიჩნიე მეც, ვინც თავიდანვე შევუდექი, ყველაფერი ზედმიწევნით თანამიმდევრულად მომეწერა შენთვის, ღირსეულო თეოფილე,
4 რათა შეიცნო შესწავლილი სიტყვების სიმტკიცე.
- ხარება ზაქარიასი, იოანე ნათლისმცემლის მამისა
5 იყო ჰურიასტანის მეფის, ჰეროდეს, დღეებში მღვდელი ვინმე, სახელად ზაქარია, აბიას მორიგეობიდან, და ცოლი მისი — აარონის ასულთაგან და სახელი მისი — ელისაბედი.
6 და იყო ორივე მართალი ღვთის წინაშე და დადიოდნენ უფლის ყველა მცნებითა და სიმართლით, უბიწონი,
7 და არ ჰყავდათ მათ შვილი, რადგან ელისაბედი იყო ბერწი, და ორივენი ხანგადასულები იყვნენ.
8 და იყო მისი მღვდელმსახურებისას, მისი მორიგეობის წესის მიხედვით ღვთის წინაშე,
9 ჩვეულებისამებრ მღვდელმსახურების, წილად ხვდა კმევა და შევიდა უფლის ტაძარში,
10 და მთელი სიმრავლე ერისა ლოცულობდა გარეთ კმევის დროს.
11 და ეჩვენა მას ანგელოზი უფლისა, მდგომარე საკმევლის სამსხვერპლოს მარჯვნივ.
12 და შეძრწუნდა ზაქარია, როცა იხილა, და შიში დაეცა მას.
13 უთხრა მას ანგელოზმა: ნუ გეშინია, ზაქარია, რადგან შესმენილია შენი ვედრება, და შენი ცოლი, ელისაბედი, გიშობს შენ ძეს და უწოდებ მის სახელს, იოანეს.
14 და გექნება შენ სიხარული და მხიარულება და მრავალნი მისი შობით გაიხარებენ;
15 რადგან დიდი იქნება უფლის წინაშე და ღვინოსა და თაფლუჭს არ შესვამს და სულიწმიდით აივსება თავისი დედის მუცლიდანვე,
16 და მრავალს ისრაელის ძეთაგან მოაქცევს მათი უფალი ღმერთისკენ.
17 და ჯერ იგი მოვა მასზე წინ ელიას სულითა და ძალით, რათა მოაქციოს მამათა გულები შვილებისკენ და ურჩები მართალთა გონებაზე და მოუმზადოს უფალს ერი გამზადებული.
18 და უთხრა ზაქარიამ ანგელოზს: რითი გავიგო ეს, რადგან მე მოხუცებული ვარ და ჩემი ცოლი ხანგადასულია?
19 და მიუგო ანგელოზმა და უთხრა მას: მე ვარ გაბრიელი, წინამდგომი ღვთის წინაშე, და გამოგზავნილი ვარ, რომ გითხრა შენ და გახარო შენ ეს.
20 და აჰა, იქნები დადუმებული და ვერ შეძლებ ლაპარაკს იმ დღემდე, ვიდრე ეს არ მოხდება, რადგან არ ირწმუნე ჩემი სიტყვებისა, რომელიც აღსრულდება თავის დროზე.
21 და იყო ერი, რომელიც ელოდა ზაქარიას, გაკვირვებული მისი დაყოვნებით ტაძარში,
22 ხოლო როცა გამოვიდა, ვერ შეძლო ლაპარაკი მათთან და მიხვდნენ, რომ ჩვენება იხილა ტაძარში, და იგი ანიშნებდა მათ დამუნჯებული.
23 და იყო, როგორც კი დასრულდა მისი მსახურების დღეები, წავიდა თავის სახლში.
24 და იმ დღეების შემდეგ მუცლადიღო ელისაბედმა, მისმა ცოლმა, და იფარავდა თავს ხუთი თვე და ამბობდა:
25 ასე მიყო მე უფალმა ამ დღეებში, როცა მომხედა, რათა მოესპო ჩემი ყვედრება კაცთა შორის.
- ხარება მარიამისა
26 და მეექვსე თვეს მოვლენილ იქნა გაბრიელ ანგელოზი ღვთის მიერ გალილეის ქალაქში, რომლის სახელია ნაზარეთი,
27 ქალწულთან, რომელიც დაწინდული იყო ქმართან, რომლის სახელი იყო იოსები, დავითის სახლიდან და სახელი ქალწულისა — მარიამი.
28 და შევიდა ანგელოზი მასთან და უთხრა: გიხაროდეს, მიმადლებულო, უფალი შენთან არის; კურთხეული ხარ შენ დედათა შორის.
29 ხოლო მან, როცა იხილა, შეძრწუნდა მის სიტყვაზე და ფიქრობდა: რას უნდა ნიშნავდეს ეს მოკითხვა?
30 და უთხრა ანგელოზმა მას: ნუ გეშინია, მარიამ, რადგან ჰპოვე მადლი ღვთის წინაშე.
31 და აჰა, მუცლადიღებ და შობ ძეს და უწოდებ მის სახელს, იესოს.
32 იგი იქნება დიდი და ძე მაღლისა ეწოდება და მისცემს მას უფალი ღმერთი დავითის, მისი მამის, ტახტს,
33 და იმეფებს იაკობის სახლზე საუკუნოდ და მის სუფევას არ ექნება დასასრული.
34 და უთხრა მარიამმა ანგელოზს: როგორ იქნება ეს, რადგან მამაკაცი არ ვიცი?
35 და მიუგო ანგელოზმა და უთხრა მას: სულიწმიდა გადმოვა შენზე და ძალი მაღლისა დაგფარავს შენ; ამიტომ შობილსაც წმიდა ეწოდება, ძე მაღლისა.
36 და აჰა, ელისაბედი, ნათესავი შენი, მანაც მუცლადიღო ძე თავის სიბერეში და ეს მეექვსე თვეა იმისი, რომელსაც ერქვა ბერწი,
37 რადგან არ არის შეუძლებელი ღვთისათვის არც ერთი სიტყვა.
38 და უთხრა მარიამმა: აჰა, მხევალი უფლისა, მეყოს. მე სიტყვისამებრ შენისა. და წავიდა მისგან ანგელოზი.
- მარიამის მისვლა ელისაბედთან
39 და ადგა მარიამი იმ დღეებში და წავიდა სწრაფად მთიან მხარეში, იუდას ქალაქში,
40 და შევიდა ზაქარიას სახლში და მოიკითხა ელისაბედი.
41 და იყო, როგორც კი გაიგონა ელისაბედმა მარიამის მოკითხვა, შეიძრა ყრმა მის მუცელში და აივსო. სულიწმიდით ელისაბედი
42 და შეღაღადა დიდი ხმით და თქვა: კურთხეული ხარ შენ დედათა შორის და კურთხეულია ნაყოფი შენი მუცლისა.
43 და საიდან მეუწყა მე ეს, რომ მოვიდა დედა უფლისა ჩემისა ჩემთან?
44 რადგან, აჰა, როგორც კი შენი მოკითხვის ხმამ მოაღწია ჩემს ყურამდე შეიძრა ყრმა სიხარულით ჩემს მუცელში.
45 და ნეტარია, ვინც ირწმუნა, რადგან აღსრულდება ნათქვამი მის მიმართ უფლის მიერ.
46 და თქვა მარიამმა: ადიდებს სული ჩემი უფალს,
47 და გაიხარა სულმა ჩემმა ღვთის მიმართ, ჩემი მაცხოვრისა,
48 რადგან მოხედა თავისი მხევლის სიმდაბლეს, რადგან, აჰა, ამიერიდან შემომნატრებს მე ყოველი მოდგმა;
49 რადგან ქმნა დიდებული ჩემთვის ძლიერმა და წმიდაა სახელი მისი,
50 და წყალობა მისი იყოს მოდგმიდან მოდგმამდე მის მოშიშთათვის.
51 გამოავლინა ძალა თავისი მკლავით, განაბნია ამპარტავანნი მათი გულის ზრახვებით;
52 დაამხო ძლიერნი ტახტებიდან და აამაღლა მდაბალნი,
53 მშიერნი აავსო სიკეთით და მდიდარნი გაუშვა ცარიელნი.
54 შეეწია ისრაელს, თავის მსახურს, მოსახსენებლად წყალობისა,
55 როგორც ეუბნებოდა ჩვენს მამებს, აბრაამს და მის თესლს საუკუნოდ.
56 და დარჩა მარიამი მასთან სამიოდე თვე და დაბრუნდა თავის სახლში.
- შობა იოანე ნათლისმცემლისა
57 ხოლო ელისაბედს შეუსრულდა დრო შობისა და შვა ძე.
58 და გაიგეს მის გარშემო მკვიდრებმა და ნათესავებმა, რომ განადიდა უფალმა თავისი წყალობა მასზე, და ხარობდნენ მასთან ერთად.
59 და იყო, მერვე დღეს მოვიდნენ, რომ წინადაეცვითათ ყრმისთვის და ეწოდებინათ მისთვის სახელი მისი მამისა, ზაქარია.
60 და მიუგო მისმა დედამ და უთხრა: არა, არამედ ეწოდოს იოანე.
61 და უთხრეს მას: არავინ არის შენს ნათესავებში, ვისაც ჰქვია ეგ სახელი.
62 და ანიშნებდნენ მის მამას, რის დარქმევას ისურვებდა მისთვის.
63 და მოითხოვა ფიცარი და დაწერა და თქვა: იოანე არის მისი სახელი. და გაუკვირდა ყველას.
64 და გაეხსნა უცებ მას პირი და ენა და ამეტყველდა და აკურთხებდა ღმერთს.
65 და მოიცვა შიშმა ყველა, ვინც მათ გარშემო მკვიდრობდა, და ჰურიასტანის მთელ მთიან მხარეში გავრცელდა ყველა ეს სიტყვა,
66 და ჩაიდო ყველამ, ვისაც ესმოდა ეს, თავის გულში და ამბობდა: ვინ იქნება ეს ყრმა? და ხელი უფლისა იყო მასზე.
67 და ზაქარია, მისი მამა, აივსო სულიწმიდით, წინასწარმეტყველებდა და თქვა:
68 კურთხეულია უფალი ღმერთი ისრაელისა, რადგან გადმოხედა და გამოიხსნა თავისი ერი;
69 და აღგვიდგინა ჩვენ რქა ხსნისა, დავითის, თავისი მონის, სახლში,
70 როგორც ეუბნებოდა წმიდანთა პირით, რომლებიც იყვნენ საუკუნიდან მისი წინასწარმეტყველნი,
71 რომ გვიხსნის ჩვენი მტრებისგან და ყველა ჩვენი მოძულის ხელისგან,
72 წყალობას გაიღებს ჩვენი მამების მიმართ და გაიხსენებს თავის წმიდა აღთქმას,
73 ფიცს, რომელიც შეჰფიცა აბრაამს, ჩვენს მამას, რომ მოეცა ჩვენთვის,
74 მტრების ხელიდან გამოხსნილთათვის, უშიშრად მსახურება მის მიმართ
75 სიწმინდით და სიმართლით მის წინაშე ჩვენი ცხოვრების ყოველ დღეს.
76 და შენ, ყრმაო, წინასწარმეტყველი მაღლისა გეწოდოს, რადგან წინამორბედი იქნები უფლის წინაშე გასამზადებლად მისი გზებისა (მალ.3,1),
77 რათა მისცე ცოდნა გამოხსნისა მის ერს მიტევებით მათი ცოდვებისა,
78 მოწყალებით ჩვენი ღვთის წყალობისა, რომლითაც გადმოგვხედა ჩვენ აღმოსავლეთმა მაღლიდან
79 მათ გასანათლებლად, რომლებიც სხედან ბნელსა და სიკვდილის ჩრდილში, და ჩვენ ფეხთა წარსამართავად მშვიდობის გზაზე.
80 ხოლო ყრმა იზრდებოდა და მტკიცდებოდა სულით და იყო უდაბნოში იმ დღემდე, ვიდრე გამოეცხადებოდა იგი ისრაელს.
490,2,0,
- შობა იესო ქრისტესი
1 იყო, იმ დღეებში გამოვიდა ბრძანება ავგუსტუს კეისრისა, რომ აღწერილიყო მთელი ქვეყანა.
2 ეს აღწერა პირველი იყო კვირინუსის სირიაში მმართველობისას.
3 და მიდიოდა ყველა, რომ აღწერილიყო, თითოეული — თავის ქალაქში.
4 და ავიდა იოსებიც გალილეიდან, ქალაქ ნაზარეთიდან, ჰურიასტანში, დავითის ქალაქში, რომელსაც ჰქვია ბეთლემი, რადგან იყო იგი დავითის სახლიდან და ტომიდან,
5 რათა აღწერილიყო მარიამთან, თავის დაწინდულთან, ერთად, რომელიც იყო მუცლადღებული.
6 და იყო, მათი ყოფნისას იქ, დადგა მისი შობის დღეები.
7 და შვა ძე თავისი, პირმშო, და შეახვია იგი და ჩააწვინა იგი ბაგაში, რადგან არ იყო მათთვის ადგილი სასტუმროში.
- ხარება მწყემსებისა და მათ მიერ ყრმა იესოს თაყვანისცემა
8 და მწყემსები იყვნენ იმ მხარეში ველად და იცავდნენ ღამის სახმილავზე თავის ფარას.
9 და, აჰა, ანგელოზი უფლისა დაადგა მათ და დიდება უფლისა გამოუბრწყინდა მათ და შეშინდნენ დიდი შიშით.
10 და უთხრა მათ ანგელოზმა: ნუ გეშინიათ, რადგან, აჰა, გახარებთ თქვენ დიდ სიხარულს, რომელიც იქნება მთელი ერისთვის,
11 რადგან იშვა თქვენთვის დღეს მხსნელი, რომელიც არის ქრისტე უფალი, დავითის ქალაქში.
12 და ეს იქნება თქვენთვის ნიშანი — იპოვით ყრმას, შეხვეულს და მწოლიარეს ბაგაში.
13 და უეცრად ანგელოზთან გაჩნდა სიმრავლე ზეციურ მხედრობათა, რომლებიც აქებდნენ ღმერთს და ამბობდნენ:
14 დიდება მაღალთა შინა ღმერთს, ქვეყანაზე მშვიდობა და კაცთა შორის სათნოება.
15 და იყო, როდესაც ავიდნენ მათგან ცაში ანგელოზები, მწყემსებმა უთხრეს ერთმანეთს: გავიდეთ ბეთლემამდე და ვიხილოთ ეს სიტყვა, რომელიც აღსრულდა, რომელიც უფალმა გვაუწყა ჩვენ.
16 და მივიდნენ სწრაფად და იპოვეს მარიამი და იოსები და ყრმა, მწოლიარე ბაგაში.
17 და როდესაც იხილეს, გულისხმაყვეს სიტყვა, რომელიც ითქვა მათ მიმართ იმ ყრმის შესახებ.
18 და ყველას, ვისაც ესმოდა, უკვირდა მწყემსების ნათქვამი მათთვის;
19 ხოლო მარიამმა დაიმარხა ეს სიტყვები და ჩაიდო თავის გულში.
20 და მიბრუნდნენ მწყემსები, ადიდებდნენ და აქებდნენ ღმერთს ყველაფრის გამო, რაც მოისმინეს და იხილეს, როგორც ითქვა მათთვის.
- წინადაცვეთა და მირქმა იესო ქრისტესი
21 და როცა შესრულდა რვა დღე, რათა წინადაეცვითათ მისთვის, ეწოდა მისი სახელი, იესო, რომელიც ეწოდა ანგელოზისგან მის მუცლადღებამდე.
22 და როცა შესრულდა მათი განწმენდის დღეები, მოსეს სჯულის მიხედვით აიყვანეს იგი იერუსალიმში, რომ წარედგინათ უფლის წინაშე —
23 როგორც დაწერილია უფლის სჯულში ყოველ წულს, რომელიც გახსნის საშოს, წმიდა უფლისა ეწოდება (გამ.13,2) —
24 და რომ მიეცათ შესაწირი, როგორც ნათქვამია უფლის სჯულში, ორი გვრიტი ან მტრედის ორი ხუნდი.
25 და, აჰა, იყო კაცი იერუსალიმში, რომლის სახელი იყო სიმეონი; და ეს იყო კაცი მართალი და ღვთისმოშიში და მოელოდა ისრაელის ნუგეშისცემას და სულიწმიდა იყო მასზე;
26 და იყო მისთვის უწყებული სულიწმიდისგან, რომ არ იხილავდა სიკვდილს, ვიდრე არ იხილავდა უფლის ცხებულს.
27 და მივიდა სულიწმიდით ტაძარში და, როცა შეიყვანეს მშობლებმა ყრმა იესო, როგორც ევალებოდათ მათ სჯულის წესისამებრ მის მიმართ,
28 მან აიყვანა იგი თავის ხელში და აკურთხა ღმერთი და თქვა:
29 აწ განუტევე მონა შენი, მეუფეო, სიტყვისამებრ შენისა მშვიდობით,
30 რადგან იხილეს თვალთა ჩემთა მაცხოვარება შენი,
31 რომელიც გაამზადე ყოველი ერის წინაშე,
32 ნათელი განსაცხადებლად წარმართთათვის და სადიდებლად ერისა შენისა ისრაელისა.
33 და იყვნენ იოსები და დედა მისი გაკვირვებულნი იმით, რაც ითქვა მასზე.
34 და აკურთხა ისინი სიმეონმა და უთხრა მარიამს, მის დედას: აჰა, იგი დგას დასამხობად და აღსადგენად მრავალთა ისრაელში და ნიშნად ცილობისა.
35 და თვით შენს სულშიც გაივლის მახვილი, რათა გაცხადდეს ზრახვა მრავალი გულისა.
36 და იყო ანა წინასწარმეტყველი, ფანოელის ასული, ასერის ტომიდან; იგი ძლიერ ხანდაზმული იყო და იცხოვრა ქმართან ერთად შვიდი წელი თავისი სიქალწულიდან.
37 და იგი იყო ქვრივი, დაახლოებით, ოთხმოცდაოთხი წელი, რომელიც არ შორდებოდა ტაძარს და მარხვით და ვედრებით ემსახურებოდა ღამე და დღე.
38 და იგი იმავე დროს წარდგა და მადლობდა უფალს და ეუბნებოდა მის შესახებ ყველას, ვინც მოელოდა გამოხსნას იერუსალიმში.
39 და როდესაც აღასრულეს ყველაფერი უფლის სჯულის მიხედვით, დაბრუნდნენ გალილეაში, თავის ქალაქ ნაზარეთში.
40 ხოლო ყრმა იზრდებოდა და მტკიცდებოდა სულით და ივსებოდა სიბრძნით და მადლი ღვთისა იყო მასზე.
- თორმეტი წლის იესო ტაძარში
41 და ადიოდნენ მისი მშობლები ყოველწლიურად იერუსალიმში პასექის დღესასწაულზე.
42 და როცა იყო იგი თორმეტი წლისა, ავიდნენ ისინი იერუსალიმში, ჩვეულებისამებრ, დღესასწაულზე;
43 და აღასრულეს ის დღეები და, როდესაც ბრუნდებოდნენ ისინი, დარჩა ყრმა იესო იერუსალიმში და არ იცოდნენ იოსებმა და მისმა დედამ
44 და ეგონათ, რომ იგი მგზავრებთან ერთად იყო; და გაიარეს ერთი დღის გზა და ეძებდნენ მას ნათესავებსა და ნაცნობებს შორის
45 და ვერ იპოვეს და დაბრუნდნენ იერუსალიმში და ეძებდნენ მას.
46 და იყო, სამი დღის შემდეგ იპოვეს იგი ტაძარში მჯდომი მოძღვართა შორის, უსმენდა მათ და ეკითხებოდა მათ.
47 და გაოგნებული იყო ყველა მისი მსმენელი მისი გონიერებით და პასუხებით.
48 და დაინახეს იგი და განცვიფრდნენ და უთხრა მას თავისმა დედამ: შვილო, რა გვიყავი ჩვენ ეს? აჰა, მე და მამაშენი გულმოკლულები გეძებდით შენ.
49 და უთხრა მათ: და რატომ მეძებდით მე განა არ ცოდით, რომ რაც ჩემი მამისა არის, იქ მმართებს მე ყოფნა?
50 და მათ ვერ გაიგეს სიტყვა, რომელიც უთხრა მათ.
51 და ჩამოვიდა მათთან ერთად და მივიდა ნაზარეთში და ემორჩილებოდა მათ; ხოლო მისმა დედამ დაიმარხა ყველა ეს სიტყვა თავის გულში.
52 და იესო წარემატებოდა სიბრძნით და ასაკით და მადლით ღვთისა და კაცთა წინაშე.
490,3,0,
- იოანე ნათლისმცემლის ქადაგება უდაბნოში (მთ.3,1-12; მკ.1,2-8; ინ.1,6-8; 15-28)
1 ტიბერიუს კეისრის მმართველობის მეთხუთმეტე წელს, პონტოელი პილატეს მმართველობისას ჰურიასტანში, ჰეროდეს ტეტრარქობისას გალილეაში, ხოლო ფილიპეს, მისი ძმის, ტეტრარქობისას იტურიაში და ტრაქონელთა მხარეში და ლისანიუსის ტეტრარქობისას აბილინესში,
2 ანასა და კაიაფას მღვდელმთავრობისას, იყო სიტყვა უფლისა იოანეს, ზაქარიას ძის, მიმართ უდაბნოში.
3 და მოიარა იორდანის მთელი შემოგარენი და ქადაგებდა ნათლისღებას სინანულისას მოსატევებლად ცოდვათა,
4 როგორც წერია ესაია წინასწარმეტყველის სიტყვათა წიგნში: ხმა მღაღადებლისა უდაბნოში; გაამზადეთ გზა უფლისა და გამართეთ მისი ბილიკები.
5 ყოველი ხევი ამოივსება და ყოველი მთა და ბორცვი დადაბლდება და იქცევა მრუდე გამართულად და უსწორმასწორო სწორ გზად;
6 და იხილავს ყოველი ხორციელი ღვთისაგან ხსნას (ეს.40,3-5).
7 და ეუბნებოდა მისგან ნათლის მისაღებად მოსულ ხალხს: იქედნეთა ნაშობნო, ვინ გიჩვენათ თქვენ გაქცევა მომავალი რისხვისგან?
8 გამოიღეთ ნაყოფი, ღირსი სინანულისა, და ნუ ფიქრობთ და ამბობთ თქვენთვის: მამა გვყავს აბრაამი, — რადგან გეუბნებით თქვენ, რომ შეუძლია ღმერთს, ამ ქვათაგან აღუდგინოს შვილები აბრაამს,
9 რადგან ცული უკვე ხეების ძირთან დევს. ყოველი ხე, რომელიც არ გამოიღებს კეთილ ნაყოფს, მოიჭრება და ცეცხლს მიეცემა.
10 და ეკითხებოდა მას ხალხი და ეუბნებოდა: და რა ვქნათ?
11 მიუგო და უთხრა მათ: ვისაც აქვს ორი კვართი, მისცეს, ვისაც არა აქვს, და ვისაც აქვს საჭმელი, მსგავსადვე გააკეთოს.
12 მივიდნენ მეზვერეებიც ნათლის მისაღებად და უთხრეს მას: მოძღვარო, რა ვქნათ?
13 ხოლო მან უთხრა მათ: თქვენთვის დაწესებულზე მეტს ნურაფერს აიღებთ.
14 ეკითხებოდნენ მას მეომრად განწესებულნიც: ჩვენ რაღა ვქნათ? და უთხრა მათ: ნურავის დასწამებთ ცილს, ნურც შეავიწროებთ და იკმარეთ თქვენი გასამრჯელო.
15 და როცა ელოდებოდა ერი, ყველა ფიქრობდა თავის გულში იოანეზე: ნუთუ ის არის ქრისტე?
16 მიუგო იოანემ ყველას და უთხრა: მე წყლით ნათელს გცემთ თქვენ, ხოლო მოდის ჩემზე ძლიერი, რომლის ხამლთა თასმების გახსნის ღირსიც არა ვარ. იგი თქვენ ნათელს გცემთ სულიწმიდით და ცეცხლით.
17 მისი ნიჩაბი მის ხელთ არის და გაწმენდს თავის კალოს და შეაგროვებს ხორბალს ბეღელში, ხოლო ბზეს დაწვავს უშრეტი ცეცხლით.
18 და ბევრ სხვა რამესაც სანუგეშოდ ახარებდა ერს.
- იოანე ნათლისმცემლის შეპყრობა (მთ.4,12,14,3-5; მკ.1,14;6,17-20)
19 ხოლო ჰეროდე ტეტრარქმა, რომელსაც ამხელდა იგი ჰეროდიას, მისი ძმის ცოლის, გამო და ყოველივე ამის გამო, რა ბოროტებაც ჩაიდინა ჰეროდემ
20 ყველაფერს ესეც დაუმატა და დაამწყვდია იოანე საპყრობილეში.
- იესო ქრისტეს ნათლისღება (მთ.3,13-17; მკ.1,9-11; ინ.1,29-34)
21 და იყო, როცა ნათელს იღებდა მთელი ერი, იესომაც ნათელი მიიღო და ლოცულობდა; და გაიხსნა ცა
22 და გადმოვიდა სულიწმიდა ხორციელი სახით, როგორც მტრედი, მასზე და ხმა იყო ზეციდან მეტყველი: შენ ხარ ძე ჩემი საყვარელი, შენ სათნო ხარ ჩემთვის.
- გენეალოგია იესო ქრისტესი (მთ. 1,1-17)
23 და თავად იესო, როდესაც იწყებდა, იყო დაახლოებით ოცდაათი წლისა, და ეგონათ ძე იოსებისა, ელისა,
24 მატთანისა, ლევისა, მელქისა, იანესი, იოსებისა,
25 მატათისა, ამოსისა, ნაუმისა, ესლისა, ნაგესი,
26 მაათისა, მატათისა, სემისა, იოსებისა, იუდასი,
27 იონანისა, რესასი, ზორობაბელისა, სალათიელისა, ნერისა,
28 მელქისა, ადისა, კოსამისა, ელმოდადისა, ერისა,
29 იოსისა, ელეაზარისა, იორამისა, მატათისა, ლევისა,
30 სიმეონისა, იუდასი, იოსებისა, იონანისა, ელიაკიმისა,
31 მელეასი, მაინანისა, მატათანისა, ნათანისა,
32 დავითისა, იესესი, იობედისა, ბოოსისა, სალმონისა, ნაასონისა,
33 ამინადაბისა, არამისა, ესრომისა, ფარეზისა, იუდასი,
34 იაკობისა, ისააკისა, აბრაამისა, თარასი, ნაქორისა,
35 სერუქისა, რაგავისა, ფალეგისა, ებერისა, სალასი,
36 კაინანისა, არფაქსადისა, სემისა, ნოესი, ლამექისა,
37 მათუსალასი, ენოქისა, იარედისა, მალელეილისა, კაინანისა,
38 ენოსისა, სეითისა, ადამისა და ღვთისა.
490,4,0,
- იესო ქრისტეს გამოცდა უდაბნოში (მთ.4,1-11; მკ.1,12–13)
1 ხოლო იესო, სავსე სულიწმიდით, დაბრუნდა იორდანიდან და მიჰყავდა სულს უდაბნოში,
2 და ორმოცი დღე გამოიცდებოდა ეშმაკისგან. და არაფერი ჭამა იმ დღეებში და, როცა დასრულდა ის დღეები, მოშივდა.
3 და უთხრა მას ეშმაკმა: თუ ძე ხარ ღვთისა, უთხარი ამ ქვებს, რომ იქცნენ პურებად.
4 მიუგო იესომ და უთხრა მას: წერია, რომ არა მხოლოდ პურით ცოცხლობს კაცი, არამედ ღვთის ყოველი სიტყვით (2სჯ.8,3).
5 და აიყვანა იგი მაღალ მთაზე და უჩვენა მას ქვეყნის ყველა სამეფო უმოკლეს დროში;
6 და უთხრა მას ეშმაკმა: შენ მოგცემ მთელ ამ ხელმწიფებას და მის დიდებას, რადგან მე მომეცა, და ვისაც მინდა, მივცემ მას.
7 თუ შენ თაყვანს მცემ მე, შენი იქნება ყველაფერი.
8 მიუგო იესომ და უთხრა მას: გამშორდი, სატანა! წერია: უფალ ღმერთს შენსას თაყვანი ეცი და მხოლოდ მას ემსახურე (2სჯ.6,13).
9 და მიიყვანა იგი იერუსალიმში და დააყენა იგი ტაძრის სახურავზე და უთხრა მას: თუ ძე ხარ ღვთისა, გადაიგდე თავი აქედან ქვევით,
10 რადგან წერია, რომ თავის ანგელოზებს უბრძანებს, რომ დაგიცვან შენ;
11 და ხელში აგიყვანენ შენ, რომ არსად წამოჰკრა ქვას ფეხი შენი (ფს.90,11-12).
12 მიუგო იესომ და უთხრა: ნათქვამია: არ გამოსცადო უფალი ღმერთი შენი (2სჯ.6,16).
13 და როცა დაამთავრა ყველა გამოცდა ეშმაკმა, გაშორდა მას დრომდე.
14 და მობრუნდა იესო სულის ძალით გალილეაში და ამბავი გავრცელდა მთელ შემოგარენში მის შესახებ.
15 და თავად ასწავლიდა მათ შესაკრებლებში და იდიდებოდა ყველასგან.
- იესო ქრისტეს პირველი უარყოფა ნაზარეთში
16 და მივიდა ნაზარეთში, სადაც იყო აღზრდილი, და შევიდა, ჩვეულებისამებრ, შაბათ დღეს შესაკრებელში და ადგა წასაკითხად.
17 და მისცეს მას წიგნი ესაია წინასწარმეტყველისა და გადაშალა წიგნი და იპოვა ადგილი, სადაც იყო დაწერილი:
18 სული უფლისა არის ჩემზე, რომლის გამოც მცხო მე, რათა ვახარო გლახაკებს, რადგან მომავლინა მე, რომ განვკურნო გულით შემუსრვილნი და ვუქადაგო ტყვეებს განთავისუფლება და ბრმებს თვალების ახილვა და შეურვებულებს მიტევებით გაშვება,
19 რომ ვიქადაგო წელიწადი უფლისგან შეწყნარებული (ეს.61,1-2).
20 და დახურა წიგნი და მისცა მსახურს და დაჯდა. და შესაკრებელში ყველას თვალები მიპყრობილი იყო მისკენ.
21 და დაუწყო საუბარი მათ: დღეს აღსრულდა ეს დაწერილი თქვენ ყურადსაღებად.
22 და ყველა ემოწმებოდა მას და უკვირდათ სიტყვები მადლისა, რომლებიც გამოდიოდა მისი პირიდან, და ამბობდნენ: განა ეს არ არის ძე იოსებისა?
23 და უთხრა მათ: უეჭველია, მეტყვით მე ამ ანდაზას: მკურნალო, განიკურნე თავი შენი; რაც გავიგეთ, რომ მოხდა კაპერნაუმში, გააკეთე აქაც, შენს მამულში.
24 და უთხრა: ამინ გეუბნებით თქვენ, რომ არც ერთი წინასწარმეტყველი არ არის შეწყნარებული თავის მამულში.
25 ჭეშმარიტად გეუბნებით თქვენ: მრავალი ქვრივი იყო ელიას დღეებში ისრაელში, როცა დაიხშო ცა სამი წელი და ექვსი თვე ისე რომ იყო დიდი შიმშილი მთელ ქვეყანაზე,
26 და არც ერთ მათგანთან არ გაიგზავნა ელია, გარდა ქვრივი დედაკაცისა სიდონის სარეფთაში;
27 და მრავალი კეთროვანი იყო ისრაელში ელისე წინასწარმეტყველის დროს და არც ერთი მათგანი არ განიწმინდა, გარდა ნეემან ასურისა.
28 და აივსო ყველა გულისწყრომით, ვინც იყო შესაკრებელში, როცა გაიგონეს ეს;
29 და ადგნენ და გააძევეს იგი ქალაქის გარეთ და მიიყვანეს იგი იმ მთის წვერამდე, რომელზეც მათი ქალაქი იყო გაშენებული, რათა გადაეგდოთ იგი;
30 ხოლო მან გაიარა მათ შორის და წავიდა.
- იესო ქრისტეს დამკვიდრება კაპერნაუმში (მთ.4,13-17; მკ.1,14-15)
31 და ჩავიდა კაპერნაუმში, გალილეის ქალაქში, და ასწავლიდა მათ შაბათს.
32 და განცვიფრებულნი იყვნენ მისი მოძღვრებით, რადგან ხელმწიფებით იყო მისი სიტყვა.
- ეშმაკეულის განკურნება შესაკრებელში (მკ.1,23-28)
33 და იყო შესაკრებელში კაცი, რომელთანაც იყო არაწმინდა სული, და შეჰღაღადა დიდი ხმით
34 და უთხრა: რა გინდა ჩვენგან შენ, იესო ნაზარეველო? მოხვედი ჩვენს წარსაწყმედად, გიცნობ შენ, ვინ ხარ, წმიდა ღვთისა.
35 და შერისხა იგი იესომ და უთხრა: გაჩუმდი და გადი მაგისგან. და დასცა იგი ეშმაკმა მათ შორის და გავიდა მისგან და არაფერი ავნო მას.
36 და გაოცებული იყო ყველა და ეუბნებოდნენ ერთმანეთს და ამბობდნენ: რა არის ეს სიტყვა, რომ ხელმწიფებით და ძალით უბრძანებს არაწმინდა სულებს და გადიან?
37 და გავრცელდა ხმა მის შესახებ გარემოსოფლების ყველა ადგილას.
- სიმონის სიდედრისა და მრავალთა განკურნება (მთ.8,14-17; მკ.1,29-34)
38 და ადგა და შესაკრებლიდან შევიდა სიმონის სახლში. ხოლო სიმონის სიდედრი იყო შეპყრობილი ძლიერი ცხელებით და უთხრეს მას მის შესახებ.
39 და დაადგა თავზე და შერისხა ცხელება, და დატოვა იგი მაშინვე. ადგა და ემსახურებოდა მათ.
40 და მზის ჩასვლისას ყველამ, ვისაც ჰყავდა უძლურნი სხვადასხვა სენით, მიიყვანა ისინი მასთან, ხოლო მან თითოეულ მათგანს დაადო ხელი და განკურნა ისინი.
41 და მრავალთაგან გადიოდნენ ეშმაკებიც და ღაღადებდნენ და ამბობდნენ: შენ ხარ ქრისტე, ძე ღვთისა. და რისხავდა მათ და არ აძლევდა ნებას, ეთქვათ, რომ იცოდნენ, რომ ეს არის ქრისტე.
- იესო ქრისტეს მიერ ქადაგების დაწყება გალილეაში (მკ.1,35-39)
42 და როცა გათენდა, გამოვიდა და წავიდა უდაბურ ადგილას. და ხალხი ეძებდა მას და მივიდნენ მასთან და აჩერებდნენ, რომ არ წასულიყო მათგან;
43 ხოლო მან უთხრა მათ: სხვა ქალაქებსაც უნდა ვახაროთ სასუფეველი ღვთისა, რადგან ამისთვის ვარ მოვლენილი.
44 და ქადაგებდა გალილეის შესაკრებლებში.
490,5,0,
- სასწაულებრივი თევზჭერა
1 იყო, როდესაც ხალხი აწყდებოდა მას, რომ მოესმინა ღვთის სიტყვა, თვითონ იდგა გენესარეთის ტბის პირას.
2 და დაინახა ორი ნავი, ტბის პირას მდგომი, ხოლო მებადურები გადმოვიდნენ იქიდან და რეცხავდნენ ბადეებს.
3 და ავიდა ერთ ნავში, რომელიც იყო სიმონისა, და სთხოვა მას, ცოტა მოშორებოდა მიწას; და დაჯდა და ნავიდან ასწავლიდა ხალხს;
4 ხოლო როგორც კი დაამთავრა საუბარი, უთხრა სიმონს: შედი ღრმად და ჩაუშვით თქვენი ბადეები დასაჭერად.
5 და მიუგო სიმონმა და უთხრა: მოძღვარო, მთელი ღამე ვშრომობდით და ვერაფერი დავიჭირეთ, მაგრამ შენი სიტყვით ჩავუშვებთ ბადეს.
6 და ეს რომ გააკეთეს, დაიჭირეს დიდი რაოდენობით თევზი და წყდებოდა მათი ბადეები;
7 და ანიშნეს ამხანაგებს, რომლებიც იყვნენ სხვა ნავში, რომ მისულიყვნენ და დახმარებოდნენ მათ. და მივიდნენ და აავსეს ორივე ნავი, ისე რომ იძირებოდნენ ისინი.
- სიმონისა და ანდრიას, იაკობისა და იოანეს მოწოდება (მთ.4,18-22; მკ.1,16-20)
8 და როცა იხილა სიმონ-პეტრემ, ჩაუვარდა მუხლებში იესოს და უთხრა: გამშორდი მე, რადგან ცოდვილი კაცი ვარ, უფალო,
9 რადგან გაოცებამ მოიცვა იგი და ყველა მასთან მყოფი,
10 ასევე იაკობიც და იოანეც, ზებედეს ძეები, რომლებიც იყვნენ სიმონის თანამოზიარენი. და უთხრა სიმონს იესომ: ნუ გეშინია, ამიერიდან იქნები კაცთა მონადირე.
11 და გამოიტანეს ნავი მიწაზე და დატოვეს ყველაფერი და გაჰყვნენ მას.
- კეთროვნის განკურნება (მთ.8,1-4; მკ.1,40-45)
12 და იყო, როცა შევიდა იგი ერთ ქალაქში, აჰა, იყო კაცი, სრულიად კეთროვანი; და როდესაც დაინახა მან იესო, დავარდა პირქვე, ევედრებოდა მას და ეუბნებოდა: უფალო, თუ გნებავს, შეგიძლია ჩემი განწმენდა.
13 და გაიწოდა ხელი და შეახო მას და უთხრა: მნებავს, განიწმინდე. და მაშინვე მოშორდა მას კეთრი.
14 და მან უბრძანა მას: არავის უთხრა, არამედ წადი და უჩვენე შენი თავი მღვდელს და შესწირე შენი განწმენდისათვის, როგორც ბრძანა მოსემ მათთვის დასამოწმებლად.
15 და უფრო მეტად გავრცელდა სიტყვა მის შესახებ და იკრიბებოდა დიდძალი ხალხი, რომ მოესმინა და განკურნებულიყო მის მიერ თავისი უძლურებისგან.
16 ხოლო იგი გაერიდა უდაბნოში და ლოცულობდა.
- დავრდომილის განკურნება კაპერნაუმში (მთ.9,1-8; მკ.2,2-12)
17 და იყო, ერთ დღეს იგი ასწავლიდა, და ისხდნენ ფარისევლები და სჯულისმოძღვრები, რომლებიც მოსულები იყვნენ გალილეის და ჰურიასტანისა და იერუსალიმის ყველა დაბიდან, და ძალა უფლისა იყო მათ განსაკურნავად.
18 და აჰა, კაცებს მოჰყავდათ სარეცლით კაცი, რომელიც იყო დავრდომილი, და ცდილობდნენ, შეეყვანათ იგი და დაედოთ მის წინ;
19 და ხალხის გამო ვერ ნახეს, საიდან შეეყვანათ იგი, და ავიდნენ ერდოზე და სახურავიდან ჩაუშვეს იგი სარეცელთან ერთად შუაში, იესოს წინ.
20 და როცა იხილა მათი რწმენა, უთხრა მას: კაცო, მოგეტეოს შენ შენი ცოდვები.
21 და დაიწყეს ბჭობა მწიგნობრებმა და ფარისევლებმა და ამბობდნენ: ვინ არის ეს, რომელიც მკრეხელობს? ვის შეუძლია ცოდვათა მიტევება, თუ არა მხოლოდ ღმერთს?
22 და გულისხმაყო იესომ მათი ფიქრები და მიუგო და უთხრა მათ: რად ფიქრობთ თქვენს გულში?
23 რა უფრო ადვილია, თქმა: მოგეტეოს შენ შენი ცოდვები, თუ თქმა: ადექი და იარე?
24 ხოლო რათა იცოდეთ, რომ ხელმწიფება აქვს ძეს კაცისას ქვეყანაზე ცოდვათა მიტევებისა, უთხრა დავრდომილს: შენ გეუბნები, ადექი და აიღე შენი სარეცელი და წადი შენს სახლში!
25 და მაშინვე ადგა მათ თვალწინ, აიღო, რაზეც იწვა, და წავიდა თავის სახლში და ადიდებდა ღმერთს.
26 და გაოგნებამ შეიპყრო ყველა და ადიდებდნენ ღმერთს და დაეცათ შიში და ამბობდნენ: საოცრება ვიხილეთ დღეს.
- ლევი-მათე მეზვერის მოწოდება (მთ.9,9-13; მკ.2,13-17)
27 და ამის შემდეგ გამოვიდა და ნახა მეზვერე, სახელად ლევი, რომელიც იჯდა საზვერეში, და უთხრა მას: გამომყევი მე.
28 და დატოვა ყველაფერი, და გაჰყვა მას.
29 და გაუმართა ლევიმ დიდი წვეულება მას თავის სახლში და იყო დიდი შეკრება მეზვერეთა და სხვათა, რომლებიც ინახით ისხდნენ მათთან ერთად.
30 და დრტვინავდნენ მათი მწიგნობრები და ფარისევლები მის მოწაფეებზე და ეუბნებოდნენ: რატომ ჭამთ და სვამთ მეზვერეებთან და ცოდვილებთან?
31 და მიუგო იესომ და უთხრა მათ: არ სჭირდებათ ჯანმრთელებს მკურნალი, არამედ ავადმყოფებს;
32 არ მოვედი მოსაწოდებლად მართალთა, არამედ ცოდვილთა სინანულისთვის.
- იოანეს მოწაფეების შეკითხვა მარხვის შესახებ (მთ.9,14-17; მკ.2,18-22)
33 ხოლო მათ უთხრეს მას: რატომ მარხულობენ ხშირად და ვედრებას აღავლენენ მოწაფეები იოანესი და ასევე ფარისევლებისა, ხოლო შენები ჭამენ და სვამენ?
34 და იესომ უთხრა მათ: განა შეიძლება სიძის ძეები, ვიდრე მათთან არის სიძე, ამარხულო?
35 ხოლო მოვა დღეები, როცა ამაღლდება მათგან სიძე, მაშინ იმარხულებენ, იმ დღეებში.
36 და ეუბნებოდა მათ იგავითაც: არავინ ადებს საკერებელს ახალი სამოსიდან ძველ სამოსს, თორემ ახალსაც დახევს და ძველსაც არ მოერგება ახლის საკერებელი.
37 არავინ ასხამს ახალ ღვინოს ძველ თხიერებში, თორემ გახეთქავს ახალი ღვინო თხიერებს და იგი დაიღვრება და თხიერები უვარგისი გახდება;
38 არამედ ახალ ღვინოს ახალ თხიერებში ასხამენ და ორივე შეინახება.
39 და არავის, ვინც სვამს ძველს, არ მოუნდება ახალი, რადგან ამბობს: ძველი უფრო ტკბილია.
490,6,0,
- თავთავების მოწყვეტა და სიტყვა შაბათის შესახებ (მთ.12,1-8; მკ.2,23-28)
1 და იყო, მეორე-პირველ შაბათს გადიოდა იგი ყანებით; და წყვეტდნენ მისი მოწაფეები თავთავებს და ხელით ფშვნეტდნენ და ჭამდნენ;
2 ხოლო ზოგმა ფარისეველმა უთხრა მათ: რად აკეთებთ იმას, რაც არ არის მართებული შაბათს?
3 და მიუგო მათ და უთხრა იესომ: არც ეს ამოგიკითხავთ, რა გააკეთა დავითმა, როცა მოშივდათ მას და მასთან მყოფებს?
4 როგორ შევიდა ღვთის სახლში და შესაწირავი პურები აიღო და შეჭამა, რომელთა ჭამაც არ იყო მართებული არავისთვის მღვდლების გარდა, და მისცა იმათ, ვინც მასთან იყო?
5 და ეუბნებოდა მათ: ძე კაცისა უფალი არის შაბათისაც.
- გამხმარი ხელის მქონე კაცის განკურნება შესაკრებელში შაბათს (მთ.12,10-14; მკ.3,1-6)
6 და იყო, სხვა შაბათსაც შევიდა იგი შესაკრებელში და ასწავლიდა. და იყო იქ კაცი და მარჯვენა ხელი გამხმარი ჰქონდა მას.
7 და უთვალთვალებდნენ მწიგნობრები და ფარისევლები, შაბათს განკურნავდა თუ არა, რათა ეპოვათ, როგორ დაესმინათ იგი;
8 ხოლო მან იცოდა მათი ფიქრები და უთხრა კაცს, რომელსაც ხელი გამხმარი ჰქონდა: ადექი და დადექი შუაში. ხოლო იგი ადგა და დადგა.
9 და უთხრა იესომ მათ: გეკითხებით თქვენ, რა არის მართებული შაბათს, სიკეთის კეთება თუ ბოროტების კეთება? სულის ცხონება თუ დაღუპვა?
10 და გადახედა მათ ყველას და უთხრა მას: გაშალე შენი ხელი, ხოლო მან გაშალა და აღუდგა მას ხელი.
11 და ისინი აივსნენ უგუნურებით და ბჭობდნენ ერთმანეთში, რა ექნათ იესოსთვის.
- თორმეტი მოწაფის გამორჩევა სამოციქულო მოღვაწეობისთვის (მთ.10,1-4; მკ.3,13-20)
12 და იყო იმ დღეებში გავიდა იგი მთაზე სალოცავად და ღამეს ათევდა ლოცვაში ღვთის მიმართ.
13 და როცა დადგა დღე, მოუწოდა თავის მოწაფეებს და გამოირჩია მათგან თორმეტნი, რომელთაც მოციქულები უწოდა:
14 სიმონი, რომელსაც უწოდა პეტრე და ანდრია, ძმა მისი, იაკობი და იოანე, ფილიპე და ბართლომე,
15 მათე და თომა, იაკობ ალფესი და სიმონი, რომელსაც ერქვა მოშურნე,
16 იუდა იაკობისა და იუდა ისკარიოტელი, რომელიც იყო გამცემი.
- სწავლანი (ქადაგებანი) და კურნებანი გალილეაში (მთ.4,23-25)
17 და ჩამოვიდა მათთან ერთად და დადგა ვაკე ადგილას; და მისი მოწაფეების კრებული და დიდი სიმრავლე ერისა მთელი ჰურიასტანიდან და იერუსალიმიდან და ზღვისპირა ტვიროსიდან და სიდონიდან
18 მოვიდნენ, რომ მოესმინათ მისი და განკურნებულიყვნენ თავის სენთაგან; და შეწუხებულნი არაწმინდა სულთაგან იკურნებოდნენ.
19 და მთელი ხალხი ცდილობდა, რომ შეხებოდა მას, რადგან ძალები გამოდიოდა მისგან და კურნავდა ყველას.
- ქადაგება მთაზე (მთ.5,17,30) ცხრა ნეტარება (მთ.5,3-12)
20 და მან მიაპყრო თვალები თავის მოწაფეებს და ეუბნებოდა: ნეტარნი ხართ გლახაკნი სულით, რადგან თქვენია სასუფეველი ღვთისა;
21 ნეტარნი ხართ, რომელთაც გშიათ ახლა, რადგან გაძღებით; ნეტარნი ხართ, რომელნიც ტირით ახლა, რადგან გაიცინებთ;
22 ნეტარნი იქნებით, როცა მოგიძულებენ თქვენ ადამიანები და როცა გაგაძევებენ თქვენ და გაგლანძღავენ და გააცხადებენ თქვენს სახელს, როგორც ბოროტისას, ძისა კაცისას გამო;
23 გიხაროდეთ იმ დღეებში და იმხიარულეთ, რადგან, აჰა, საზღაური თქვენი მრავალია ცაში, რადგან ასევე ექცეოდნენ წინასწარმეტყველებს მათი მამები.
24 მაგრამ ვაი თქვენ, მდიდარნო, რადგან მიიღეთ თქვენი ნუგეში.
25 ვაი თქვენ, მაძღარნო ახლა, რადგან მოგშივდებათ; ვაი თქვენ, რომლებიც იცინით ახლა, რადგან იგლოვებთ და იტირებთ,
26 ვაი თქვენ, როდესაც კარგს იტყვის თქვენზე ყოველი კაცი, რადგან ასევე ექცეოდნენ ცრუწინასწარმეტყველებს მათი მამები;
27 არამედ გეუბნებით თქვენ, ვისაც გესმით: გიყვარდეთ თქვენი მტრები, სიკეთე გაუკეთეთ თქვენს მოძულეებს,
28 აკურთხეთ თქვენი მაწყევარნი, ილოცეთ მათთვის, რომლებიც შეურაცხგყოფენ თქვენ.
29 ვინც გაგარტყამს შენ ყვრიმალში, მიუშვირე მეორეც და ვინც წაგართმევს შენ სამოსს, კვართსაც ნუ დაუჭერ.
30 ყველას, ვინც მოგთხოვს შენ, მიეცი და ვინც წაგართმევს შენსას, ნუ მოსთხოვ.
31 და როგორც გსურთ, რომ მოგექცნენ თქვენ ადამიანები, თქვენც მოექეცით მათ მსგავსადვე.
32 და თუ გიყვართ თქვენი მოყვარენი, რა მადლია თქვენთვის? რადგან ცოდვილებსაც უყვართ თავისი მოყვარენი.
33 და თუ სიკეთეს უკეთებთ თქვენს კეთილისმყოფელებს, რა მადლია თქვენთვის? რადგან ცოდვილებიც ასე იქცევიან.
34 და თუ ასესხებთ მათ, ვისი იმედიც გაქვთ, რომ დაგიბრუნებთ, რა მადლია თქვენთვის? რადგან ცოდვილებიც ცოდვილებს ასესხებენ, რომ დაიბრუნონ იმდენივე;
35 ხოლო თქვენ გიყვარდეთ თქვენი მტრები და სიკეთე გაუკეთეთ და ასესხეთ და ნურაფერს დაელოდებით; და იქნება თქვენი საზღაური მრავალი და იქნებით ძეები მაღლისა, რადგან იგი ტკბილია უმადლოთა და უკეთურთათვის.
36 იყავით მოწყალე, როგორც მოწყალეა მამა თქვენი.
37 ნუ განიკითხავთ და არ განიკითხებით; ნუ დასდებთ მსჯავრს და მსჯავრი არ დაგედებათ; მიუტევეთ და მოგეტევებათ;
38 მიეცით და მოგეცემათ თქვენ. საწყაო კარგი, დატკეპნილი და დაწნეხილი და თავმობმული მოგეცემათ თქვენს წიაღში, რადგან იმავე საწყაოთი, რომლითაც მიუწყავთ, მოგეწყვებათ თქვენ.
39 და ეუბნებოდა მათ იგავსაც: ნუთუ შეუძლია ბრმას ბრმის წინამძღვრობა? განა ორივე ორმოში არ ჩავარდება?
40 არ არის მოწაფე თავის მოძღვარზე აღმატებული. ხოლო ყოველი, რომელმაც სისრულეს მიაღწია, იქნება როგორც თავისი მოძღვარი.
41 რად ხედავ ბეწვს შენი ძმის თვალში, ხოლო დირეს საკუთარ თვალში არ განიცდი?
42 ან როგორ შეგიძლია, უთხრა შენს ძმას: ძმაო, მაცალე და ამოგიღებ ბეწვს შენი თვალიდან, — და თავად შენს თვალში დირეს ვერ ხედავ? თვალთმაქცო, ამოიღე პირველად დირე შენი თვალიდან და მაშინვე დაინახავ, როგორ ამოიღო ბეწვი შენი ძმის თვალიდან.
43 რადგან არ არის კარგი ხე, რომელიც უვარგის ნაყოფს გამოიღებს, არც უვარგისი ხე, რომელიც კარგ ნაყოფს გამოიღებს;
44 ვინაიდან თითოეული ხე საკუთარი ნაყოფით იცნობა, რადგან ეკლისგან არ კრებენ ლეღვს, არც მაყვლისგან კრეფენ ყურძენს.
45 კეთილ კაცს თავისი გულის კეთილი საუნჯიდან გამოაქვს სიკეთე და ბოროტ კაცს თავისი გულის ბოროტი საუნჯიდან გამოაქვს ბოროტება, რადგან გულის სისავსისაგან მეტყველებს მისი პირი.
46 რატომ მეუბნებით მე უფალო, — და არ აკეთებთ, რასაც გეუბნებით?
47 ყოველი, რომელიც მოდის ჩემთან და ისმენს ჩემს სიტყვებს და ასრულებს მათ, გიჩვენებთ თქვენ, ვისი მსგავსია:
48 მსგავსია კაცისა, რომელიც აშენებს სახლს, რომელმაც ამოთხარა და გააღრმავა და დადო საძირკველი კლდეზე. და როცა წყალდიდობა იყო, ეკვეთა მდინარე იმ სახლს და ვერ შეძლო დაძვრა მისი, რადგან დაფუძნებული იყო კლდეზე;
49 ხოლო ვინც ისმინა და არ შეასრულა, მსგავსია კაცისა, რომელმაც ააშენა სახლი მიწაზე საძირკვლის გარეშე, რომელსაც ეკვეთა მდინარე, და მაშინვე დაეცა და იყო დაქცევა იმ სახლისა დიდი.
490,7,0,
- ასისთავის მსახურის განკურნება კაპერნაუმში (მთ.8,5-13)
1 როდესაც დაასრულა იესომ თავისი სიტყვები, ერის ყურადსაღებად ნათქვამი, შევიდა კაპერნაუმში.
2 და ასისთავის ერთი მსახური, რომელიც იყო მისთვის პატივსაცემი, ავად იყო და ელოდა აღსასრულს;
3 და როცა გაიგონა იესოს შესახებ, გაგზავნა მასთან იუდეველთა უხუცესები, რათა ეთხოვათ მისთვის, რომ მისულიყო და განეკურნა მისი მსახური.
4 და როცა მივიდნენ იესოსთან, ევედრებოდნენ მას გულმოდგინედ და ეუბნებოდნენ: ღირსია, გააკეთო ეს მისთვის,
5 რადგან უყვარს ჩვენი ერი და შესაკრებელი მან აგვიშენა ჩვენ.
6 და იესო წავიდა მათთან ერთად; ხოლო როცა იგი უკვე ახლოს იყო სახლთან, გაუგზავნა მას ასისთავმა მეგობრები და უთხრა: უფალო, ნუ წუხდები, რადგან არა ვარ ღირსი, რომ ჩემ ჭერქვეშ შემოხვიდე;
7 ამიტომ არც ჩემი თავი მივიჩნიე ღირსად, რომ მოვსულიყავი შენთან, არამედ თქვი სიტყვა და განიკურნება ჩემი მსახური;
8 რადგან მეც კაცი ვარ ხელმწიფების ქვეშ განწესებული და მყავს ხელქვეით მეომრები და ვეუბნები ამას: წადი, — და მიდის; და სხვას: მოდი, — და მოდის; და ჩემს მონას: გააკეთე ეს, და აკეთებს.
9 ხოლო როცა გაიგონა ეს იესომ, გაუკვირდა მას და მიუბრუნდა ხალხს, რომელიც მას მიჰყვებოდა, და უთხრა: ამინ გეუბნებით თქვენ: ისრაელშიც ვერ ვპოვე ასეთი რწმენა.
10 და მიბრუნდნენ, რომლებიც გამოგზავნილი იყვნენ, სახლში და ნახეს მსახური გამოჯანმრთელებული.
- ქვრივი დედაკაცის გარდაცვლილი ძის აღდგენა ნაინში
11 და იყო, ამის შემდეგ მიდიოდა ქალაქში, რომელსაც ეწოდებოდა ნაინი, და თან მიჰყვებოდნენ მას თავისი მოწაფეები და დიდძალი ხალხი.
12 და როცა მიუახლოვდა ქალაქის კარიბჭეს, აჰა, მოასვენებდნენ მკვდარს, ერთადერთ ძეს თავისი დედისას, და იგი იყო ქვრივი და ქალაქის დიდძალი ხალხი იყო მასთან.
13 და იხილა იგი უფალმა და შეებრალა იგი და უთხრა მას: ნუ ტირი.
14 და მივიდა და შეეხო კუბოს; ხოლო რომლებსაც მიჰქონდათ, დადგეს, და უთხრა: ჭაბუკო, შენ გეუბნები, ადექი!
15 და წამოჯდა მკვდარი და დაიწყო ლაპარაკი, და მისცა იგი მის დედას.
16 და შიშმა შეიპყრო ყველა და ადიდებდნენ ღმერთს და ამბობდნენ: დიდი წინასწარმეტყველი აღდგა ჩვენ შორის და გადმოხედა ღმერთმა თავის ერს.
17 და გავრცელდა ეს სიტყვა მის შესახებ მთელ ჰურიასტანში და მთელ შემოგარენში.
- იოანე ნათლისმცემლის მიერ თავისი მოწაფეების გაგზავნა იესოსთან (მთ.11,2–19)
18 და აუწყეს იოანეს თავისმა მოწაფეებმა ამ ყველაფრის შესახებ.
19 და მოუხმო იოანემ თავის ორ მოწაფეს და გაგზავნა იესოსთან და უთხრა: შენ ხარ, ვინც უნდა მოვიდეს, თუ სხვას ველოდოთ?
20 და როცა მივიდნენ მასთან კაცები, უთხრეს: იოანე ნათლისმცემელმა გამოგვგზავნა ჩვენ შენთან და თქვა: შენ ხარ, ვინც უნდა მოვიდეს, თუ სხვას ველოდოთ?
21 იმ დროს განკურნა მრავალნი სენთაგან და სატკივართაგან და ბოროტ სულთაგან და მრავალ ბრმას მიჰმადლა მხედველობა.
22 და მიუგო იესომ და უთხრა მათ: მიდით და აუწყეთ იოანეს, რაც ნახეთ და გაიგონეთ: ბრმები ხედავენ, ხეიბრები დადიან, კეთროვნები იწმინდებიან, ყრუებს ესმით, მკვდრები აღდგებიან, გლახაკებს ეხარებათ.
23 და ნეტარია, ვინც არ დაბრკოლდება ჩემ მომართ.
24 და როდესაც წავიდნენ იოანეს მოწაფეები, დაიწყო საუბარი ხალხთან იოანეზე: რის სანახავად გამოხვედით უდაბნოში? ლერწმისა, ქარისგან შერხეულისა?
25 ან რის სანახავად გამოხვედით? კაცისა, ფაფუკი სამოსლით შემოსილისა? აჰა, რომლებიც დიდებულ სამოსში და ფუფუნებაში არიან, სამეფო კარზე იმყოფებიან.
26 ან რის სანახავად გამოხვედით? წინასწარმეტყველისა? ჰო, — გეუბნებით თქვენ, — და წინასწარმეტყველზე უმეტესისა;
27 რადგან ეს არის, რომლის შესახებ წერია: აჰა, მე მივავლენ ჩემს ანგელოზს შენი პირის წინაშე, რომელიც გაამზადებს შენს გზას შენ წინაშე (მალ.3,1);
28 რადგან გეუბნებით თქვენ: დედაკაცთა ნაშობთა შორის იოანე ნათლისმცემელზე უფრო დიდი წინასწარმეტყველი არავინ არის, ხოლო უმცირესი ღვთის სასუფეველში უფრო დიდია მასზე.
29 და მთელი ერი, რომელიც ისმენდა, და მეზვერეები აქებდნენ ღმერთს და ნათელს იღებდნენ იოანეს ნათლისცემით.
30 ხოლო ფარისევლებმა და სჯულისმოძღვრებმა ზრახვა ღვთისა შეურაცხყვეს თავის თავში და არ მიიღეს ნათელი მისგან.
31 ვის ვამსგავსო ამ მოდგმის ადამიანები? და ვისი მსგავსნი არიან?
32 მსგავსნი არიან ყრმებისა, რომლებიც მოედნებზე სხედან და უხმობენ ერთმანეთს და ეუბნებიან: ვუკრავდით თქვენთვის და არ ცეკვავდით, ვგოდებდით თქვენთვის და არ ტიროდით;
33 რადგან მოვიდა იოანე ნათლისმცემელი, არც პურს ჭამს, არც ღვინოს სვამს და ამბობთ: ეშმაკეულია.
34 მოვიდა ძე კაცისა, ჭამს და სვამს და ამბობთ: აჰა, კაცი მჭამელი და ღვინის მსმელი, მეგობარი მეზვერეთა და ცოდვილთა.
35 და გამართლდა სიბრძნე თავისი ყველა შვილისგან.
- ცოდვილი დედაკაცი იესოსთან სიმონ ფარისევლის სახლში
36 და ევედრებოდა მას ვინმე ფარისეველთაგანი, რათა ეჭამა მასთან; და შევიდა ფარისევლის სახლში და დაჯდა ინახით.
37 და აჰა, იყო ქალაქში ვიღაც დედაკაცი, რომელიც ცოდვილი იყო; და გაიგო, რომ იგი ინახით ზის ფარისევლის სახლში, და აიღო ნელსაცხებლის ალაბასტრი
38 და დადგა მის ფეხებთან და ტიროდა და დაიწყო ცრემლით დასველება მისი ფეხებისა და თავისი თმებით უმშრალებდა და ეამბორებოდა მის ფეხებს და სცხებდა ნელსაცხებელს.
39 როცა ნახა ფარისეველმა, რომელმაც მიიწვია იგი, თქვა თავისთვის: ეს რომ წინასწარმეტყველი ყოფილიყო, ეცოდინებოდა ვინ და როგორი დედაკაცი ეხება მას, რადგან ცოდვილია.
40 და მიუგო იესომ და უთხრა მას: სიმონ, მაქვს შენთვის სათქმელი; ხოლო მან უთხრა: მოძღვარო, თქვი.
41 ორი მოვალე ჰყავდა ვიღაც მევალეს; ერთს ემართა ხუთასი დინარი, ხოლო მეორეს ორმოცდაათი.
42 და რადგან არ ჰქონდათ მათ, რომ მიეცათ, ორივეს აპატია. რომელი მათგანი უფრო მეტად შეიყვარებს მას?
43 მიუგო სიმონმა და უთხრა: მგონია, რომელსაც მეტი აპატია. ხოლო მან უთხრა მას: სწორად განსაჯე.
44 და მიუბრუნდა დედაკაცს და სიმონს უთხრა: ხედავ ამ დედაკაცს? შემოვედი შენს სახლში, წყალი არ მომეცი ფეხებისთვის, ხოლო ამან ცრემლით დაასველა ჩემი ფეხები და თავისი თმით შეამშრალა.
45 არ მეამბორე მე, ხოლო ამას, რაც შემოვიდა, არ შეუწყვეტია ჩემი ფეხების ამბორი.
46 ზეთი არა მცხე თავზე, ხოლო ამან ნელსაცხებელი მცხო ფეხებზე.
47 რის გამოც გეუბნები შენ: მიეტეოს თავისი მრავალი ცოდვა, რადგან შეიყვარა ძლიერ; ხოლო ვისაც მცირედი მიეტევება, მცირედ შეიყვარებს.
48 და უთხრა მას: მოგეტეოს შენი ცოდვები.
49 და დაიწყეს თანამეინახეებმა თქმა თავის გულში: ვინ არის ეს, რომელიც ცოდვებსაც მიუტევებს?
50 და უთხრა დედაკაცს: შენმა რწმენამ გიხსნა შენ, იარე მშვიდობით.
490,8,0,
- იესოს მიმოსვლა გალილეის ქალაქებსა და სოფლებში ქადაგებით
1 და იყო, ამის შემდეგ დადიოდა იგი ქალაქებსა და სოფლებში და ქადაგებდა და ახარებდა ღვთის სასუფეველს; და თორმეტნი იყვნენ მასთან ერთად
2 და ზოგიერთი დედაკაციც, რომელიც განკურნებული იყო არაწმინდა სულისგან და უძლურებისგან — მარიამი, მაგდალელად წოდებული, რომლისგანაც შვიდი ეშმაკი იყო გასული,
3 და იოანა, ცოლი ქოზასი, ჰეროდეს მოურავისა, და სუსანა და სხვა მრავალი, რომლებიც ემსახურებოდნენ მას იმით, რაც მათ ჰქონდათ.
- იგავი მთესველზე (მთ.13,3-17; მკ.4,3-20)
4 ხოლო მასთან მყოფ დიდძალ ხალხს და ვინც ქალაქებიდან მოდიოდა მასთან, ეუბნებოდა იგავით:
5 გამოვიდა მთესველი დასათესად თავისი თესლისა და როცა თესავდა იგი, ზოგი დავარდა გზასთან და გაითელა და ცის ფრინველებმა შეჭამეს იგი;
6 და სხვა დავარდა კლდეზე და აღმოცენდა და გახმა, რადგან არ ჰქონდა სინოტივე;
7 და სხვა დავარდა ეკლებს შორის და აღმოცენდა ეკლები და მოაშთო იგი;
8 და სხვა დავარდა კარგ მიწაზე და აღმოცენდა და გამოიღო ნაყოფი ასმაგი. ეს თქვა და აიმაღლა ხმა: ვისაც აქვს ყური სასმენად, ისმინოს!
9 და ეკითხებოდნენ მას თავისი მოწაფეები: რას ნიშნავს ეს იგავი?
10 ხოლო მან უთხრა: თქვენთვის მოცემულია ღვთის სასუფევლის საიდუმლოს შეცნობა, ხოლო დანარჩენებისთვის იგავებით არის, რათა ხედავდნენ და ვერ იხილონ და ესმოდეთ და ვერ გაიგონ;
- განმარტება იგავისა მთესველზე (მთ.13,18-23; მკ.4,14-20)
11 და ეს იგავი ამას ნიშნავს: თესლი არის ღვთის სიტყვა;
12 ხოლო რომელიც გზასთან არის, ისინი არიან, რომლებიც ისმენენ. შემდეგ მოდის ეშმაკი და მიაქვს სიტყვა მათი გულიდან, რათა არ ირწმუნონ და არ გადარჩნენ;
13 ხოლო რომელიც კლდეზეა, ისინი არიან, რომლებიც, როცა ისმენენ, სიხარულით იღებენ სიტყვას, მაგრამ მათ ფესვი არა აქვთ; რომელთაც დროებით სწამთ და განსაცდელის ჟამს განდგებიან;
14 ხოლო რომელიც ეკლებში დავარდა, ისინი არიან, რომლებიც ისმენენ და ამ ცხოვრების საზრუნავით, სიმდიდრითა და სიამოვნებით დადიან და აშთობენ და უმწიფარნი რჩებიან;
15 ხოლო რომელიც კარგ მიწაშია, ისინი არიან, რომლებიც კარგი და კეთილი გულით ისმენენ სიტყვას და იმარხავენ და ნაყოფი გამოაქვთ მოთმინებით.
16 არავინ ანთებს სანთელს და ფარავს მას ჭურჭლით, არც სარეცლის ქვეშ დგამს, არამედ სასანთლეზე დგამს, რათა შემსვლელნი ხედავდნენ სინათლეს;
17 რადგან არ არის საიდუმლო, რომელიც არ გაცხადდება, არც დაფარული, რომელიც ცნობილი არ გახდება და გაცხადებულად არ მოვა;
18 ამიტომ იხილეთ, როგორ ისმენთ, რადგან ვისაც აქვს, მიეცემა მას და ვისაც არა აქვს და რაც ჰგონია, რომ აქვს, წაერთმევა მას.
- დედისა და ძმების მისვლა იესოსთან სასაუბროდ (მთ.12,46-50; მკ.3,31-35)
19 და მივიდნენ მასთან დედა და მისი ძმები და ვერ შეძლეს შეხვედრა მასთან ხალხის გამო.
20 და აუწყეს მას და უთხრეს: დედა შენი და შენი ძმები დგანან გარეთ და შენი ნახვა უნდათ.
21 ხოლო მან მიუგო და უთხრა მათ: დედა ჩემი და ჩემი ძმები ისინი არიან, ვინც ღვთის სიტყვას ისმენენ და ასრულებენ მას.
- იესოს მიერ ზღვისა და ქარის დამორჩილება (მთ.8,24-27; მკ.4,36-41)
22 და იყო, ერთ დღეს ავიდა იგი ნავზე, და მისი მოწაფეებიც, და უთხრა მათ: გავიდეთ ტბის გაღმა. და წავიდნენ.
23 და მიცურავდნენ რა ისინი, ჩაეძინა. და ამოვარდა ქარიშხალი ტბაზე და ივსებოდა ნავი და იყვნენ საფრთხეში.
24 და მივიდნენ და გააღვიძეს იგი და უთხრეს: მოძღვარო, ვიღუპებით! ხოლო იგი ადგა და შერისხა ქარი და წყლის ღელვა, და დაცხრა და დადგა მყუდროება.
25 და უთხრა მათ: სად არის თქვენი რწმენა? ხოლო მათ შეეშინდათ და გაუკვირდათ და ეუბნებოდნენ ერთმანეთს: ვინ არის ეს, რომ ქარებსაც უბრძანებს და წყალსაც და ემორჩილებიან მას?
- გადარინელი (გერგესელი) ეშმაკეულის განკურნება (მთ.8,28-34; მკ.5,1-20)
26 და მიცურდნენ გადარინელთა მხარეში, რომელიც არის გალილეის გაღმა,
27 და როცა გადავიდნენ იგი მიწაზე, შეხვდა მას ვიღაც კაცი ქალაქიდან, რომელიც ეშმაკეული იყო კარგა ხანია, არ იმოსებოდა სამოსით და არ ჩერდებოდა სახლში, არამედ საფლავებში.
28 და როცა დაინახა იესო, შეღაღადა და დავარდა მის წინაშე და დიდი ხმით უთხრა: რა გინდა ჩემგან შენ, იესო, ძეო ღვთისა მაღლისაო? გევედრები შენ, ნუ მტანჯავ მე,
29 რადგან უბრძანა არაწმინდა სულს, გასულიყო კაცისგან, ვინაიდან დიდი ხანია შეეპყრო იგი; და კრავდნენ ჯაჭვებით და ბორკილებით და იცავდნენ და გლეჯდა ბორკილებს და იდევნებოდა ეშმაკისგან უდაბნოში.
30 ჰკითხა მას იესომ: რა არის სახელი შენი? ხოლო მან უთხრა: ლეგიონი, — რადგან მრავალი ეშმაკი იყო შესული მასში.
31 და ევედრებოდნენ მას, რომ არ ებრძანებინა მათთვის უფსკრულში ჩასვლა.
32 და იყო იქ ღორების მრავალრიცხოვანი კოლტი, რომელიც ძოვდა მთაზე და ევედრებოდნენ მას, რომ ებრძანებინა მათთვის ღორებში შესვლა; და უბრძანა მათ.
33 და გამოვიდნენ ეშმაკები კაცისგან და შევიდნენ ღორებში და გადაეშვა კოლტი კბოდიდან ტბაში და დაიხრჩო.
34 და როდესაც ნახეს მწყემსებმა, რაც მოხდა, გაიქცნენ და შეატყობინეს ქალაქსა და სოფლებში.
35 და გამოვიდნენ, რათა ენახათ, რა მოხდა, და მივიდნენ იესოსთან და ნახეს კაცი, რომლისგანაც ეშმაკები გასულიყვნენ, შემოსილი და გონს მოსული, მჯდომარე იესოს ფეხებთან, და შეეშინდათ.
36 და აუწყეს მათ, ვინც ნახა, როგორ გადარჩა ეშმაკეული.
37 და ევედრებოდა მას მთელი სიმრავლე გადარინელთა გარემოსოფლებისა, რომ წასულიყო მათგან, რადგან დიდი შიშით იყვნენ შეპყრობილნი; ხოლო იგი ავიდა ნავზე და დაბრუნდა.
38 ევედრებოდა მას კაცი, რომლისგანაც გავიდნენ ეშმაკები, რომ ყოფილიყო მასთან; ხოლო მან გაუშვა იგი და უთხრა:
39 დაბრუნდი შენს სახლში და უამბე, რა გაგიკეთა შენ ღმერთმა. და წავიდა და მთელ ქალაქში ქადაგებდა, რა გაუკეთა მას იესომ.
- იაიროსის გარდაცვლილი ასულის აღდგენა და სისხლმდინარე დედაკაცის განკურნება (მთ.9,18-26; მკ.5,21-43)
40 და იყო, როცა დაბრუნდა იესო, მიიღო იგი ხალხმა, რადგან ყველა ელოდა მას.
41 და აჰა, მოვიდა კაცი, სახელად იაიროსი. და იგი იყო შესაკრებლის მთავარი და ჩაუვარდა იესოს ფეხებში და ევედრებოდა მას, რომ შესულიყო მის სახლში,
42 რადგან ერთადერთი ასული ჰყავდა მას, რომელიც იყო დაახლოებით თორმეტი წლისა, და კვდებოდა. და როცა მიდიოდა იგი, ხალხი აწყდებოდა მას.
43 და იყო დედაკაცი, რომელსაც სისხლდენა ჰქონდა თორმეტი წელი და რომელმაც ექიმებთან დახარჯა მთელი ქონება, და ვერავინ შეძლო განკურნება.
44 და მივიდა ზურგიდან და შეეხო მისი სამოსის კიდეს და უცბად გაუჩერდა მას სისხლდენა.
45 და თქვა იესომ: ვინ შემეხო მე? და უარყოფდა ყველა; და უთხრა პეტრემ და ვინც მასთან იყო: მოძღვარო, ხალხი გარს გახვევია შენ და გავიწროებენ და ამბობ: ვინ შემეხო მე?
46 ხოლო იესომ უთხრა: შემეხო მე ვიღაც, რადგან ვიგრძენი ძალის გასვლა ჩემგან.
47 და როცა ნახა დედაკაცმა, რომ ვერ დაიმალა, ძრწოლით მივიდა და დავარდა მის წინაშე და აუწყა მთელი ერის წინაშე, რა მიზეზითაც შეეხო მას და როგორ უცბად განიკურნა;
48 ხოლო იესომ უთხრა მას: გამხნევდი, ასულო, შენმა რწმენამ გიხსნა შენ წადი მშვიდობით.
49 და როცა იგი ჯერ კიდევ ამას ამბობდა, მოვიდა ვიღაც შესაკრებლის მთავრის სახლიდან და უთხრა მას: მოკვდა შენი ასული, ნუღარ აწუხებ მოძღვარს.
50 ხოლო იესომ, როდესაც გაიგონა, უთხრა მას: ნუ გეშინია, მხოლოდ გწამდეს და გადარჩება.
51 და როცა მივიდა სახლში, ნება არ დართო, რომ შესულიყო ვინმე მასთან ერთად გარდა პეტრესი და იოანეს და იაკობისა და ბავშვის მამისა და დედისა.
52 და ტიროდა ყველა და გლოვობდა მას. ხოლო მან უთხრა: ნუ ტირით, რადგან არ მომკვდარა გოგონა, არამედ სძინავს.
53 და დასცინოდნენ მას, რადგან იცოდნენ, რომ მოკვდა.
54 ხოლო მან გამოყარა გარეთ ყველა და მოჰკიდა ხელი მას, შესძახა და უთხრა: ყრმაო, ადექი!
55 და დაუბრუნდა მას სული და ადგა მაშინვე და უბრძანა, რომ მიეცათ მისთვის საჭმელი.
56 და გაოგნდნენ მისი მშობლები, ხოლო მან გააფრთხილა ისინი, რომ არავისთვის ეთქვათ, რაც მოხდა.
490,9,0,
- თორმეტი მოწაფის გაგზავნა საქადაგებლად (მთ.10,5-11,1; მკ.6,7-13)
1 და მოუწოდა თავის თორმეტ მოწაფეს და მისცა მათ ძალა და ხელმწიფება ყველა ეშმაკზე და სენთა განსაკურნავად.
2 და გაგზავნა ისინი საქადაგებლად ღვთის სასუფევლისა და განსაკურნავად უძლურთა
3 და უთხრა მათ: ნურაფერს წაიღებთ გზაზე, ნურც კვერთხს, ნურც აბგას, ნურც პურს, ნურც ვერცხლს, ნურც ორი სამოსელი გექნებათ.
4 და რომელ სახლშიც შეხვალთ, იქ გაჩერდით, და იქიდან გამოდით.
5 და თუ ვინმე არ მიგიღებთ თქვენ, გამოდით იმ ქალაქიდან და დაიბერტყეთ მტვერი თქვენი ფეხებიდან მათზე დასამოწმებლად.
6 და გამოვიდნენ რა, დადიოდნენ სოფლებში და ახარებდნენ და კურნავდნენ ყველგან.
- ჰეროდე მეფის წარმოდგენა იესო ქრისტეზე (მთ.14,1-2; მკ. 6,14-16)
7 და გაიგო ჰეროდე ტეტრარქმა ყველაფერი, რასაც აკეთებდა იგი, და საგონებელში იყო, რადგან ზოგი ამბობდა, რომ იოანე აღდგა მკვდრეთით,
8 ხოლო ზოგი — რომ ელია გამოჩნდა, და სხვები — რომ ძველ წინასწარმეტყველთაგან რომელიღაც აღდგა.
9 და თქვა ჰეროდემ: იოანეს მე თავი მოვკვეთე, ხოლო ვინ არის ეს, რომლის შესახებ ასეთი რამ მესმის? — და უნდოდა მისი ნახვა.
- თორმეტი მოწაფის დაბრუნება (მკ.6,30-33)
10 და დაბრუნდნენ მოციქულები და უამბეს იესოს, რაც გააკეთეს. და წაიყვანა ისინი და განმარტოვდა უდაბურ ადგილას ქალაქისა, რომელსაც ჰქვია ბეთსაიდა;
11 ხოლო ხალხმა გაიგო და გაჰყვა მას, და მიიღო ისინი და ესაუბრებოდა მათ ღვთის სასუფევლის შესახებ და რომლებსაც სჭირდებოდათ განკურნება, კურნავდა.
- ხუთი ათასი კაცის დაპურება (მთ.14,14-21; მკ.6,34-44; ინ.6,4-14)
12 და როცა დღემ დაიწყო მიწურვა, მივიდნენ თორმეტნი და უთხრეს მას: გაუშვი ხალხი, რომ წავიდნენ გარშემო სოფლებში და დაბებში და გაჩერდნენ და მოიპოვონ საზრდო, რადგან აქ უდაბურ ადგილას ვართ.
13 ხოლო იესომ უთხრა მათ: თქვენ მიეცით მათ საჭმელი; და მათ უთხრეს: არაფერი გვაქვს ჩვენ ხუთი პურისა და ორი თევზის მეტი, თუ არ წავალთ ჩვენ და არ ვიყიდით მთელი ამ ერისთვის საჭმელს,
14 რადგან იყო დაახლოებით ხუთი ათასი კაცი და უთხრა თავის მოწაფეებს: დასხით ისინი რიგებად ორმოცდაათ-ორმოცდაათი.
15 და გააკეთეს ასე და დასხეს ყველა;
16 ხოლო მან აიღო ხუთი პური და ორი თევზი და ახედა ცას და აკურთხა ისინი და დატეხა და აძლევდა თავის მოწაფეებს, რომ დაერიგებინათ ხალხისთვის.
17 და ჭამეს და გაძღა ყველა და აიღეს მათ დარჩენილი ნატეხები თორმეტი გოდორი.
- პეტრეს მიერ იესოს აღიარება ქრისტედ (და ძედ ღვთისად) (მთ.16,13-20; მკ.8,27-30; ინ.6,67-69)
18 და იყო, როცა იგი ლოცულობდა განმარტოებით, მასთან ერთად იყვნენ მოწაფეები და ჰკითხა მათ და უთხრა: რას ამბობს ხალხი ჩემზე, ვინ ვარ?
19 ხოლო მათ მიუგეს და უთხრეს: იოანე ნათლისმცემელი, და სხვები — ელია, და სხვები ამბობენ, რომ ძველ წინასწარმეტყველთაგან რომელიღაც აღდგა.
20 და უთხრა მათ: ხოლო თქვენ რას ამბობთ ჩემზე, ვინ ვარ მე? მიუგო პეტრემ და უთხრა: ცხებული ღვთისა.
21 და შერისხა ისინი და უბრძანა, რომ არავისთვის ეთქვათ ეს,
22 და უთხრა: მართებს ძეს კაცისას მრავალი ვნება და შეურაცხყოფა უხუცესებისგან, მღვდელმთავრებისა და მწიგნობრებისგან და მოკლავენ და მესამე დღეს აღდგება.
- ქრისტეს გზით სვლის წინაპირობა (მთ.16,24-27; მკ.8,34-38)
23 და ეუბნებოდა ყველას: ვისაც უნდა, შემომიდგეს მე, უარყოს თავისი თავი და აიღოს თავისი ჯვარი და გამომყვეს მე;
24 რადგან ვისაც უნდა თავისი სულის გადარჩენა, წარწყმედს მას და ვინც წარწყმედს თავის სულს ჩემთვის, ის გადაარჩენს მას.
25 რა სარგებელი აქვს კაცს, თუ შეიძენს მთელ ქვეყანას, ხოლო თავის თავს წარწყმედს ან ავნებს?
26 რადგან ვისაც ერცხვინება ჩემი და ჩემი სიტყვებისა, იმას ძე კაცისა შეარცხვენს, როცა მოვა თავისი და მამისა და წმიდა ანგელოზთა დიდებით.
27 და გეუბნებით თქვენ ჭეშმარიტად: არიან ზოგიერთები აქ მდგომთაგან, რომლებიც არ იგემებენ სიკვდილს, ვიდრე არ იხილავენ ღვთის სასუფეველს.
- ფერისცვალება იესო ქრისტესი (მთ.17,1-13; მკ.9,2-13)
28 და იყო, ამ სიტყვებიდან დაახლოებით რვა დღის შემდეგ, წაიყვანა პეტრე და იოანე და იაკობი და ავიდა მთაზე სალოცავად.
29 და ლოცვისას გახდა მისი პირისახე სხვაგვარი და სამოსი მისი სპეტაკი და ელვარე.
30 და აჰა, ორი კაცი ესაუბრებოდა მას, რომლებიც იყვნენ მოსე და ელია,
31 რომლებიც გამოჩნდნენ დიდებით და საუბრობდნენ მის გასვლაზე, რაც უნდა აღსრულებულიყო იერუსალიმში;
32 ხოლო პეტრე და მასთან მყოფნი დამძიმებულნი იყვნენ ძილით. და როცა გამოფხიზლდნენ, იხილეს მისი დიდება და ორი კაცი, მასთან მდგომი.
33 და იყო, როცა შორდებოდნენ ისინი მას, უთხრა პეტრემ იესოს: მოძღვარო, კარგია ჩვენთვის აქ ყოფნა. გავაკეთოთ სამი კარავი: ერთი — შენთვის და ერთი — მოსესთვის და ერთი — ელიასთვის. — და არ იცოდა, რას ამბობდა.
34 და როდესაც იგი ამას ამბობდა, გაჩნდა ღრუბელი და დაჩრდილა ისინი. და შეეშინდათ მათ, როცა შედიოდნენ ღრუბელში.
35 და ხმა იყო ღრუბლიდან მეტყველი: ეს არის ძე ჩემი საყვარელი, ამისი ისმინეთ.
36 და როცა იყო ეს ხმა, აღმოჩნდა იესო მარტო, და ისინი დადუმდნენ და არავის უთხრეს იმ დღეებში არაფერი იმის შესახებ, რაც ნახეს.
- უკეთური (უტყვი) სულით შეპყრობილის (მთვარეულის) განკურნება (მთ.17,14-21; მკ.9,17-29)
37 და იყო, მომდევნო დღეს, როცა ჩამოვიდნენ ისინი მთიდან, მიეგება მას დიდძალი ხალხი.
38 და აჰა, ერთმა კაცმა ხალხიდან შეღაღადა და თქვა: მოძღვარო, გევედრები შენ, მოხედე ჩემს ძეს, რადგან იგი ერთადერთი მყავს მე.
39 და აჰა, უკეთური სული შეიპყრობს მას და უეცრად წამოაყვირებს და დასცემს მას და დუჟს ადენს და ძლივს გადის მისგან და გვემს მას
40 და შევევედრე შენს მოწაფეებს, რომ განედევნათ იგი, და ვერ შეძლეს.
41 და მიუგო იესომ და უთხრა: ჰოი, მოდგმავ ურწმუნო და უკუღმართო, როდემდე ვიქნები თქვენთან და გიტვირთავთ თქვენ? მომგვარე მე აქ შენი ძე.
42 და ვიდრე მივიდოდა იგი, დაახეთქა იგი ეშმაკმა და აძაგძაგებდა. და შერისხა იესომ არაწმინდა სული და განკურნა ყრმა და მისცა იგი თავის მამას.
- იესო ქრისტეს მეორედ უწყება თავის სიკვდილსა და მკვდრეთით აღდგომაზე (მთ.17,22-23; მკ.9,30-32)
43 და განცვიფრებული იყო ყველა ღვთის დიდებულებით. და ყველას უკვირდა ყველაფერი, რასაც აკეთებდა იესო. და უთხრა თავის მოწაფეებს:
44 ყურადიღეთ თქვენ ეს სიტყვები, რადგან ძეს კაცისას მოელის გადაცემა კაცთა ხელში.
45 ხოლო მათ ვერ გაიგეს ეს ნათქვამი და იყო დაფარული მათთვის, რომ ვერ მიმხვდარიყვნენ ამას, და ეშინოდათ, ეკითხათ მისთვის ამ ნათქვამის შესახებ.
- ცათა სასუფეველში უპირატესობის შესახებ (მთ.18,1-5; მკ.9,33-37)
46 და შევიდა გულისთქმა მათში, ვინ იქნებოდა უფრო დიდი მათ შორის.
47 ხოლო იესომ იცოდა მათი გულისზრახვები და მოიყვანა ყრმა და დააყენა იგი თავისთან
48 და უთხრა მათ: ვინც შეიწყნარებს ამ ყრმას ჩემი სახელით, მე შემიწყნარებს და ვინც მე შემიწყნარებს, შეიწყნარებს ჩემს მომავლინებელს, რადგან ვინც უმცირესია ჩვენ ყველას შორის, ის არის დიდი.
49 მიუგო იოანემ და უთხრა: მოძღვარო, ვნახეთ ვიღაც, ვინც შენი სახელით დევნიდა ეშმაკებს და დავუშალეთ მას, რადგან არ გამოგვყვა ჩვენ.
50 და უთხრა მათ იესომ: ნუ უშლით, რადგან ვინც არ არის თქვენ წინააღმდეგ, თქვენკენ არის.
- სამარიელების მიერ იესოს უარყოფა
51 და იყო, როდესაც შესრულდა მისი ასვლის დღეები, მან პირი იბრუნა იერუსალიმში წასასვლელად
52 და გაგზავნა მაცნეები თავისზე წინ; და წავიდნენ და შევიდნენ სამარიელთა სოფელში, რომ მოემზადებინათ მისთვის.
53 და არ მიიღეს იგი, რადგან მიემართებოდა იერუსალიმისკენ.
54 და როდესაც ნახეს მისმა მოწაფეებმა: იაკობმა და იოანემ, უთხრეს: უფალო, გინდა ვთქვათ, რომ ცეცხლი გადმოვიდეს ზეციდან და მოსპოს ისინი, როგორც ელიამ გააკეთა?
55 და მიუბრუნდა და გაკიცხა ისინი და უთხრა: არ იცით, რა სულისა ხართ თქვენ?
56 რადგან ძე კაცისა არ მოსულა ადამიანთა სულების წარსაწყმედად, არამედ გამოსახსნელად. და წავიდნენ სხვა სოფელში.
- უფალთან ერთად სვლის შესახებ (მთ.8,19–23)
57 და იყო, მიდიოდნენ რა ისინი გზაზე, უთხრა ვიღაცამ მას: მოგყვები შენ, სადაც წახვალ.
58 და უთხრა მას იესომ: მელიებს სოროები აქვთ და ცის ფრინველებს ბუდეები, ხოლო ძეს კაცისას, არა აქვს, სად მიიდრიკოს თავი.
59 და უთხრა სხვას: გამომყევი მე. და მან უთხრა: უფალო, ნება მომეცი მე, წავიდე და ჯერ დავმარხო მამა ჩემი.
60 და უთხრა მას იესომ: აცალე მკვდრებს, დამარხონ თავისი მკვდრები, ხოლო შენ წადი და ახარე ღვთის სასუფეველი.
61 და უთხრა სხვამაც გამოგყვები შენ, უფალო, მაგრამ ჯერ ნება მომეცი მე, რომ გამოვეთხოვო ჩემს სახლეულს.
62 და უთხრა იესომ მას: ვინც ხელს ადებს სახნისს და უკან იყურება, არ გამოდგება ღვთის სასუფევლისთვის.
490,10,0,
- სამოცდაათი მოწაფის გამორჩევა და გაგზავნა საქადაგებლად
1 და ამის შემდეგ გამოირჩია უფალმა სხვა სამოცდაათიც და გაგზავნა ისინი ორ-ორი თავისზე წინ ყველა იმ ქალაქში და ადგილას, სადაც იგი უნდა მისულიყო,
2 და ეუბნებოდა მათ: სამკალი ბევრია, ხოლო მუშაკი — ცოტა. ევედრეთ სამკალის პატრონს, რომ გამოიყვანოს მუშაკები თავის სამკალში.
3 წადით, აჰა მე გგზავნით თქვენ, როგორც კრავებს მგლებს შორის.
4 ნუ წაიღებთ ქისას, ნურც აბგას, ნურც ხამლს და ნურც ვინმეს მიესალმებით გზაზე.
5 და რომელ სახლშიც შეხვალთ, პირველად თქვით: მშვიდობა ამ სახლს.
6 და თუ იქნება იქ ძე მშვიდობისა, დაივანებს მასზე თქვენი მშვიდობა და თუ არა, თქვენვე მოგიბრუნდებათ.
7 იმავე სახლში გაჩერდით, ჭამეთ და სვით, რაც მათ ექნებათ, რადგან ღირსია მუშაკი თავისი საზღაურისა. ნუ გადახვალთ სახლიდან სახლში.
8 და რომელ ქალაქშიც შეხვალთ და მიგიღებენ თქვენ, ჭამეთ, რასაც დაგიდებენ თქვენ
9 და განკურნეთ, ვინც მასში უძლური იქნება, და უთხარით მათ: მოახლოებულია თქვენზე სასუფეველი ღვთისა.
10 და რომელ ქალაქშიც შეხვალთ და არ მიგიღებენ თქვენ, გამოდით მის მოედნებზე და უთხარით:
11 და აჰა, მტვერს, რომელიც აეკრა თქვენი ქალაქისგან ჩვენს ფეხებს, დავიბერტყავთ თქვენზე, მაგრამ ეს იცოდეთ, რომ მოახლოებულია სასუფეველი ცათა.
12 გეუბნებით თქვენ, რომ სოდომელებს იმ დღეს მეტი შვება ექნებათ, ვიდრე იმ ქალაქს.
- იესოს მიერ გალილეის ქალაქების გაკიცხვა (მთ.11,20-24)
13 ვაი შენ, ქორაზინო, და ვაი შენ, ბეთსაიდა, რადგან ტვიროსსა და სიდონში რომ გამოვლენილიყო ძალები, რომლებიც გამოვლინდა თქვენში, დიდი ხანია, ძაძაში და ნაცარში მსხდომარენი შეინანებდნენ.
14 მაგრამ ტვიროსისა და სიდონისთვის უფრო ასატანი იქნება სამსჯავრო, ვიდრე თქვენთვის.
15 და შენ, კაპერნაუმო, ცამდე არ ამაღლდები, არამედ ჯოჯოხეთამდე ჩაინთქმები.
16 ვინც ისმენს თქვენსას, ჩემსას ისმენს და ვინც შეურაცხგყოფთ თქვენ, მე შეურაცხმყოფს, ხოლო ვინც მე შეურაცხმყოფს, შეურაცხყოფს ჩემს მომავლინებელს.
- სამოცდაათი მოწაფის დაბრუნება
17 და დაბრუნდნენ სამოცდაათნი სიხარულით და ამბობდნენ: უფალო, ეშმაკნიც გვემორჩილებიან ჩვენ შენი სახელით.
18 და უთხრა მათ: ვხედავდი სატანას, როგორც ელვას, ზეციდან გადმოვარდნილს.
19 აჰა, გაძლევთ თქვენ ხელმწიფებას, რომ დათრგუნოთ გველები და მორიელები და მტრის მთელი ძალა, და ვერაფერი გავნებთ თქვენ.
20 მაგრამ ეს ნუ გიხარიათ, რომ უკეთური სულები დაგემორჩილებიან, არამედ გიხაროდეთ, რომ თქვენი სახელები დაიწერა ცაში.
- სამადლობელი ვედრება მამისადმი და მორწმუნეთა მოწოდება (მთ.11,25-30)
21 იმ დროს გამხიარულდა სულიწმიდით იესო და თქვა: გაღიარებ შენ, მამაო, უფალო ცისა და ქვეყნისაო, რადგან დაფარე ეს ბრძენთაგან და გონიერთაგან და გამოუცხადე ეს ჩვილებს. ჰო, მამაო, რადგან ასე იყო სათნო შენ წინაშე.
22 ყოველივე მომეცა მე ჩემი მამის მიერ. და არავინ იცის, ვინ არის ძე, გარდა მამისა და ვინ არის მამა, გარდა ძისა და იმისა, ვისთვისაც ინებებს ძე გამოცხადებას.
23 და მიუბრუნდა მოწაფეებს განმარტოებით და უთხრა: ნეტარნი არიან თვალები, რომლებიც ხედავენ, რასაც ხედავთ, და ყურები, რომლებიც ისმენენ, რაც გესმით;
24 რადგან გეუბნებით თქვენ, რომ მრავალ წინასწარმეტყველს და მეფეს სურდა ეხილა, რასაც თქვენ ხედავთ, და ვერ იხილეს და ესმინათ, რასაც ისმენთ, და ვერ ისმინეს.
- სჯულისმოძღვრის შეგონება
25 და აჰა, ერთი სჯულისმოძღვარი ადგა და სცდიდა მას და ეუბნებოდა: მოძღვარო, რა გავაკეთო, რომ საუკუნო ცხოვრება დავიმკვიდრო?
26 ხოლო მან უთხრა მას: სჯულში რა წერია? როგორ კითხულობ?
27 და მან მიუგო და უთხრა: შეიყვარე უფალი ღმერთი შენი მთელი შენი გულით და მთელი შენი სულით და მთელი შენი ძალით და მთელი შენი გონებით და მოყვასი შენი, როგორც თავი შენი (ლევ.19,18; 2სჯ.6,5).
28 და უთხრა მას იესომ: სწორად მომიგე. ეგ გააკეთე და ცხონდები.
29 ხოლო მას სურდა ემართლებინა თავი და უთხრა იესოს: და ვინ არის ჩემი მოყვასი?
- იგავი მოწყალე სამარიელზე
30 მიუგო იესომ და უთხრა: ერთი კაცი ჩადიოდა იერუსალიმიდან იერიქოში და ავაზაკებს ჩაუვარდა ხელში, რომლებმაც გახადეს მას და დაჭრეს, წავიდნენ და დატოვეს ცოცხალმკვდარი.
31 და შემთხვევით ერთი მღვდელი ჩამოდიოდა იმ გზით და ნახა იგი და გვერდი აუარა.
32 და ასევე ლევიანიც იმყოფებოდა იმ ადგილას, მივიდა და ნახა და გვერდი აუარა.
33 და ვიღაც სამარიელი მიემგზავრებოდა, მიადგა მას და ნახა იგი და შეებრალა;
34 და მივიდა და შეუხვია მას ჭრილობები და დაასხა ზეთი და ღვინო და შესვა იგი საკუთარ სახედარზე და მიიყვანა იგი სასტუმროში და იზრუნა მასზე.
35 და მეორე დღეს, როცა გამოდიოდა, ამოიღო ორი დინარი და მისცა სასტუმროს პატრონს და უთხრა: იზრუნე მასზე და რაც ზედმეტი დაგეხარჯება, როცა დავბრუნდები, მოგცემ შენ.
36 ამ სამთაგან ვინ გგონია შენ მოყვასი მისი, ვინც ხელში ჩაუვარდა ავაზაკებს?
37 და მან თქვა: ვინც გაიღო წყალობა მის მიმართ. უთხრა მას იესომ: წადი და შენც გააკეთე ასევე.
- იესო ბეთანიაში მართასა და მარიამის სახლში
38 და იყო, როდესაც წავიდნენ ისინი, იგი შევიდა ერთ დაბაში. და ერთმა დედაკაცმა, სახელად მართამ, მიიღო იგი თავის სახლში.
39 და მას ჰყავდა და, რომელსაც ერქვა მარიამი, რომელიც დაჯდა იესოს ფეხთით და ისმენდა მის სიტყვებს;
40 ხოლო მართა ბევრს ზრუნავდა, რომ მომსახურებოდა, და მიადგა და უთხრა: უფალო, არ ზრუნავ ჩემზე, რადგან ჩემმა დამ მარტო დამტოვა მე მსახურებისას. უთხარი მას, დამეხმაროს მე.
41 და მიუგო და უთხრა მას იესომ: მართა, მართა, ზრუნავ და შფოთავ მრავლისთვის,
42 მაგრამ ერთია საჭირო; ხოლო მარიამმა კეთილი ნაწილი ამოირჩია, რომელიც არ წაერთმევა მას.
490,11,0,
- ლოცვის შესახებ (მთ. 6,5–15)
1 და იყო იგი ერთ ადგილას და ლოცულობდა; და როგორც კი დაამთავრა ლოცვა, უთხრა მას ერთმა თავისმა მოწაფემ: უფალო, გვასწავლე ჩვენ ლოცვა, როგორც იოანემ ასწავლა თავის მოწაფეებს.
2 და უთხრა მათ: როცა ილოცებთ, თქვით: მამაო ჩვენო, რომელი ხარ ცათა შინა, წმიდა იყოს სახელი შენი; მოვიდეს სუფევა შენი, იყოს ნება შენი, როგორც ცაში, ასევე ქვეყანაზე;
3 პური ჩვენი არსობისა მოგვეც ჩვენ ყოველდღე.
4 და მოგვიტევე ჩვენ ჩვენი ცოდვები, რადგან ჩვენც მივუტევებთ ყველა ჩვენს მოვალეს; და ნუ შეგვიყვან ჩვენ განსაცდელში, არამედ გვიხსენ ჩვენ ბოროტისაგან.
- რწმენით თხოვნისა და ძიების და ღვთისაგან მიგების შესახებ (მთ.7,7-12)
5 და უთხრა მათ: რომელ თქვენგანს ეყოლება მეგობარი და მივა მასთან შუაღამისას და ეტყვის მას: მეგობარო, მასესხე მე სამი პური,
6 რადგან მეგობარი მოვიდა ჩემთან გზიდან და არაფერი მაქვს, რომ შევთავაზო მას.
7 ისიც მიუგებს შინიდან და ეტყვის: ნუ მაწუხებ მე, რადგან კარი დაკეტილია და ჩემი ბავშვები ჩემთან არიან საწოლში; არ შემიძლია ავდგე და მოგცე შენ.
8 გეუბნებით თქვენ: თუ ვერ შეძლებს ადგომას და მიცემას იმის გამოც, რომ მისი მეგობარია, თავს რომ მოაბეზრებს იგი, ადგება და მისცემს მას, რამდენიც სჭირდება.
9 ხოლო მე გეუბნებით თქვენ: ითხოვეთ და მოგეცემათ თქვენ; ეძიეთ და იპოვით; აკაკუნეთ და გაგეღებათ თქვენ;
10 რადგან ყველა, ვინც ითხოვს, იღებს და ვინც ეძიებს, პოულობს და ვინც აკაკუნებს, გაეღება.
11 რომელიმე თქვენგანი, მამა, თუ სთხოვს ძე პურს, განა ქვას მისცემს მას? და თუ თევზს სთხოვს, განა თევზის ნაცვლად გველს მისცემს მას?
12 და თუ სთხოვს კვერცხს, განა მისცემს მას მორიელს?
13 თუ თქვენ, უკეთურებმა, იცით კეთილი მისაცემის მიცემა თქვენი შვილებისთვის, რამდენად უფრო მამა ზეციდან მისცემს სულიწმიდას, ვინც სთხოვს მას?
- ურუ-მუნჯი ეშმაკეულის განკურნება (მთ.9,32-33)
14 და განდევნა ეშმაკი ვიღაც კაცისგან, რომელიც იყო ყრუ. და იყო, როდესაც ეშმაკი გავიდა, ამეტყველდა ყრუ და უკვირდა ხალხს;
- ფარისეველთაგან (და მწიგნობართაგან) იესოსთვის სახელის გატეხის მცდელობის მხილება (მთ.12,34-37; მკ.3,21-30)
15 ხოლო ზოგმა მათგანმა თქვა: ბელზებულით, ეშმაკთა მთავრით, დევნის ეშმაკებს.
16 და სხვები სცდიდნენ და სასწაულს ითხოვდნენ ზეციდან მისგან;
17 ხოლო მან იცოდა მათი ზრახვები და უთხრა მათ: ყოველი სამეფო, რომელიც თავის თავში გაიყო, მოოხრდება და სახლი სახლს დაეცემა.
18 და თუ ეშმაკი თავის თავში გაიყო, როგორღა იდგება მისი სამეფო, რადგან ამბობთ ჩემზე, რომ ბელზებულით განვდევნი ეშმაკებს?
19 და თუ მე ბელზებულით განვდევნი ეშმაკებს, თქვენი ძეები რითღა განდევნიან? ამიტომ ისინივე იქნებიან თქვენი მსაჯულები;
20 ხოლო თუ მე ღვთის თითით განვდევნი ეშმაკებს, მაშასადამე, მოიწია თქვენზე სასუფეველი ღვთისა.
21 როცა ძლიერი, შეიარაღებული, იცავს საკუთარ ეზოს, მშვიდობით არის მისი ქონება;
22 ხოლო როცა მასზე ძლიერი თავს დაესხმება, სძლევს მას და წაართმევს მას იარაღს, რისი იმედიც ჰქონდა, და ნატაცებს გაანაწილებს.
23 ვინც არ არის ჩემთან, ჩემ წინააღმდეგ არის და ვინც არ შეკრებს ჩემთან, განაბნევს.
24 როცა არაწმინდა სული გადის კაცისგან, მოივლის უწყლო ადგილებს და ეძებს მოსვენებას და ვერ პოულობს და ამბობს: მივბრუნდები ჩემს სახლში, საიდანაც გამოვედი.
25 და მივა და იპოვის დაგვილს და შემკულს;
26 მაშინ წავა და თან მოიყვანს სხვა შვიდ სულს, თავისზე ბოროტს, და შევლენ და დამკვიდრდებიან იქ. და იქნება იმ კაცისთვის უკანასკნელი პირველზე უარესი.
27 და იყო, ვიდრე იგი ამას ამბობდა, ერთმა დედაკაცმა ხალხიდან აიმაღლა ხმა და უთხრა მას: ნეტარია მუცელი, რომელმაც გიტვირთა შენ, და ძუძუნი, რომელთაც წოვდი.
28 ხოლო მან თქვა: ნეტარია, ვინც ისმენს ღვთის სიტყვას და იცავს მას.
- სასწაულის მოსურნე მწიგნობართა და ფარისეველთა მხილება (მთ.12,38-42)
29 და როცა შეგროვდა ხალხი, დაიწყო საუბარი მათთან: ეს მოდგმა ბოროტი მოდგმაა, სასწაულს ეძიებს და სასწაული არ მიეცემა მას, გარდა იონა წინასწარმეტყველის სასწაულისა;
30 რადგან როგორც იყო იონა სასწაული ნინეველთათვის, ასე იქნება ძე კაცისაც ამ მოდგმისთვის.
31 სამხრეთის დედოფალი აღდგება სამსჯავროზე ამ მოდგმის კაცებთან ერთად და განსჯის მათ, რადგან მოვიდა ქვეყნის კიდიდან სოლომონის სიბრძნის მოსასმენად, და აჰა, სოლომონზე მეტი არის აქ.
32 ნინეველი კაცები აღდგებიან სამსჯავროზე ამ მოდგმასთან ერთად და განსჯიან მას, რადგან შეინანეს იონას ქადაგებით, და აჰა, იონაზე მეტი არის აქ.
33 არავინ ანთებს სანთელს და დგამს დაფარულში, არც საწყაოს ქვეშ, არამედ სასანთლეზე, რათა შემსვლელები ხედავდნენ სინათლეს.
34 სანთელი სხეულისა არის თვალი. როცა თვალი შენი წრფელი იქნება, მთელი შენი სხეული ნათელი იქნება და, თუ თვალი შენი ბოროტი იქნება, მთელი შენი სხეულიც ბნელი იქნება.
35 დაუკვირდი, რომ ნათელი, რომელიც შენშია, ბნელი არ იყოს.
36 თუ მთელი შენი სხეული ნათელია და არა აქვს არც ერთი ბნელი ნაწილი, იქნება იგი ნათელი მთლიანად, ისე როგორც სანთელი ელვარებით განათებს შენ.
- იესოს მიერ ფარისევლის სახლში ფარისეველთა და მწიგნობართა მხილება
37 და როდესაც ამას ამბობდა, ევედრებოდა მას ერთი ფარისეველი, რომ პური ეჭამა მასთან; და შევიდა და დაჯდა.
38 ხოლო ფარისეველს გაუკვირდა, როცა დაინახა, რომ ჯერ არ დაიბანა, ვიდრე ისადილებდა.
39 უთხრა უფალმა მას: ახლა თქვენ ფარისევლები სასმისს ჯამს გარედან წმენდთ, ხოლო შინაგანი თქვენი სავსეა ნატაცებით და უკეთურებით.
40 უგუნურებო, განა ვინც შექმნა გარეგანი, შინაგანიც მანვე არ შექმნა?
41 ამიტომ რაც გაქვთ, გაეცით მოწყალებისთვის და ყველაფერი წმინდა იქნება თქვენთვის.
42 მაგრამ ვაი თქვენ, ფარისევლებო, რადგან იხდით პიტნის, ტარხუნის და ყველა მხლის მეათედს და თავს არიდებთ სამართალს და ღვთის სიყვარულს. ამის გაკეთება გმართებდათ და არც იმის დატოვება.
43 ვაი თქვენ, ფარისევლებო, რადგან გიყვართ წინ დასხდომა შესაკრებლებში და მისალმება მოედნებზე.
44 ვაი თქვენ, მწიგნობრებო და ფარისევლებო თვალთმაქცნო, რადგან ხართ როგორც უჩინარი საფლავები და ადამიანები ზედ დადიან და არ იციან.
45 და მიუგო ერთმა სჯულისმოძღვარმა და უთხრა მას: მოძღვარო, მაგას რომ ამბობ, ჩვენც გვაგინებ.
46 ხოლო მან უთხრა: თქვენც სჯულისმოძღვრებს, ვაი, რადგან ჰკიდებთ ადამიანებს ტვირთს, ძნელად სატვირთველს, და თავად ერთი თითითაც არ ეხებით ტვირთს.
47 ვაი თქვენ, რადგან აშენებთ წინასწარმეტყველთა საფლავებს, ხოლო თქვენმა მამებმა დახოცეს ისინი.
48 ამიტომ ემოწმებით და ეთანხმებით თქვენი მამების საქმეებს, რადგან მათ დახოცეს ისინი, ხოლო თქვენ აშენებთ მათ საფლავებს.
49 ამის გამო ღვთის სიბრძნემაც თქვა: გავუგზავნი მათ წინასწარმეტყველებს და მოციქულებს და ზოგ მათგანს მოკლავენ და განდევნიან,
50 რათა მოეკითხოს სისხლი ყველა წინასწარმეტყველისა, დათხეული ქვეყნის დასაბამიდან, ამ მოდგმას,
51 სისხლიდან აბელისა სისხლამდე ზაქარიასი, რომელიც მოკლეს სამსხვერპლოსა და ტაძარს შორის. ჰო, გეუბნებით თქვენ, მოეკითხება ამ მოდგმას.
52 ვაი თქვენ, სჯულისმოძღვარნო, რადგან მალავთ ცოდნის გასაღებს; თქვენ არ შედიხართ და შემსვლელებსაც აბრკოლებთ.
53 და როდესაც იგი ამას ეუბნებოდა მათ მთელი ერის წინაშე, დაუწყეს მწიგნობრებმა და ფარისევლებმა ძლიერ შევიწროება და ეკითხებოდნენ მას ბევრ რამეს;
54 და ჩასაფრებულები იყვნენ, რომ ეპოვათ რაიმე მისი ნათქვამიდან, რათა დაესმინათ იგი.
490,12,0,
- სწავლა-დარიგებანი ღვთისმოშიშების შესახებ
1 ამასობაში შეიკრიბა უამრავი ხალხი, ისე რომ თელავდნენ ერთმანეთს. და დაიწყო პირველად საუბარი თავის მოწაფეებთან: მოარიდეთ თავი ფარისეველთა საფუარს, რომელიც არის თვალთმაქცობა;
2 რადგან არაფერია დაფარული, რაც არ გაცხადდება, და საიდუმლო, რომელიც ცნობილი არ გახდება.
3 ამიტომ რაც ბნელში თქვით, ნათელში გაისმება და რაც ყურში უთხარით სარდაფებში, იქადაგება ერდოებზე;
4 ხოლო გეუბნებით თქვენ, ჩემს მეგობრებს: ნუ გეშინიათ მათი, ვინც კლავს სხეულს და ამის შემდეგ მეტს ვერაფერს გაგიკეთებთ.
5 ხოლო გიჩვენებთ თქვენ, ვისი გეშინოდეთ: გეშინოდეთ იმისი, ვისაც მოკვლის შემდეგ ხელმწიფება აქვს, ჩაგაგდოთ გეენაში. ჰო, გეუბნებით თქვენ, მისი გეშინოდეთ.
6 განა ხუთი ჩიტი არ იყიდება ორ ასარად? და ერთი მათგანიც არ არის დავიწყებული ღვთის წინაშე;
7 არამედ თქვენს თავზე ყოველი თმაც კი დათვლილია. ნუ გეშინიათ, ბევრ ჩიტზე უმჯობესნი ხართ.
8 ხოლო გეუბნებით თქვენ: ყველას, ვინც მაღიარებს მე კაცთა წინაშე, ძე კაცისაც აღიარებს მას ღვთის ანგელოზთა წინაშე;
9 ხოლო ვინც უარმყოფს მე კაცთა წინაშე, უარყოფილი იქნება ღვთის ანგლოზთა წინაშე.
10 და ყველას, ვინც იტყვის სიტყვას ძისა კაცისას შესახებ, მიეტევება მას, ხოლო სულიწმიდის მგმობელს არ მიეტევება.
11 და როცა მიგიყვანენ თქვენ შესაკრებლებში და მთავართა და ხელისუფალთა წინაშე, ნუ ზრუნავთ, როგორ ან რა მიუგოთ, ან რა თქვათ,
12 რადგან სულიწმიდა გასწავლით თქვენ იმ დროს, რა უნდა თქვათ.
- სიტყვა უანგარობის შესახებ
13 და უთხრა მას ვიღაცამ ხალხიდან: მოძღვარო, უთხარი ჩემს ძმას, რომ გამიყოს მე მემკვიდრეობა.
14 ხოლო მან უთხრა მას: კაცო, ვინ დამადგინა მე თქვენზე მსაჯულად ან გამყოფელად.
15 და უთხრა მათ: გაუფრთხილდით და დაიცავით თქვენი თავი ყოველგვარი ანგარებისგან, რადგან ვერავინ ცხონდება თავისი გადამეტებული ქონებით.
- იგავი ქონებისთვის მზრუნველ უგუნურ მდიდარზე
16 და უთხრა იგავი მათ და თქვა: ვიღაც მდიდარ კაცს ჰქონდა ნაყოფიერი მიწა.
17 და ფიქრობდა თავის გულში და ამბობდა: რა ვქნა, რადგან არა მაქვს ადგილი, სადაც შევაგროვებ ჩემს ნაყოფს.
18 და თქვა: ამას გავაკეთებ დავანგრევ ჩემს ბეღლებს და უფრო დიდებს ავაშენებ და შევაგროვებ იქ მთელ ჩემს ნაყოფს და ჩემს სიკეთეს
19 და ვეტყვი ჩემს სულს: სულო, გაქვს მრავალი სიკეთე დაუნჯებული მრავალი წლისთვის; დაისვენე, ჭამე, სვი, გაიხარე.
20 უთხრა მას ღმერთმა: უგუნურო, ამ ღამეს სულს ამოგართმევენ შენ და რაც მოიმზადე, ვისი იქნება?
21 ასევე არის ის, ვინც იუნჯებს თავისთვის და არა ღვთისთვის მდიდრდება.
- სიტყვა სულიერი საზრდოს უპირატესობის შესახებ (მთ. 6,19-35)
22 და უთხრა თავის მოწაფეებს: ამიტომ გეუბნებით თქვენ: ნუ ზრუნავთ თქვენი სულისთვის, რა ჭამოთ, ნურც თქვენი სხეულისთვის, რა შეიმოსოთ;
23 რადგან სული მეტია საზრდოზე და სხეული — სამოსზე.
24 დააკვირდით ყორნებს, რადგან არ თესენ, არც მკიან, რომელთაც არა აქვთ სარდაფი, არც ბეღელი და ღმერთი ასაზრდოებს მათ; რამდენად უმჯობესნი ხართ თქვენ ფრინველებზე?
25 რომელი თქვენგანი იზრუნებს და შეძლებს მოუმატოს თავის სიმაღლეს ერთი წყრთა?
26 თუ უმცირესიც არ შეგიძლიათ, დანარჩენზე რაღას ზრუნავთ?
27 დააკვირდით შროშანებს, როგორ იზრდებიან: არ შრომობენ, არც ართავენ, ხოლო გეუბნებით თქვენ: არც სოლომონი შემოსილა მთელი თავისი დიდებისას, როგორც ერთი ამათგანი;
28 ხოლო თუ ველის ბალახს, რომელიც დღეს არის და ხვალ თონეში ჩაიყრება, ღმერთი ასე მოსავს, რამდენად უფრო მეტად თქვენ, მცირედმორწმუნენო?
29 და თქვენ ნუ ეძებთ, რა ჭამოთ და რა სვათ და ნურც ღელავთ,
30 რადგან ყოველივე ამას ამ სოფლის მოდგმა ეძიებს, ხოლო მამამ თქვენმა იცის, რა გჭირდებათ ამ ყველაფრიდან,
31 არამედ ეძიეთ სასუფეველი ღვთისა და ეს ყოველივე შეგემატებათ თქვენ.
32 ნუ გეშინია, მცირე სამწყსოვ, რადგან სათნო იყო თქვენი მამისთვის, რომ მოეცა თქვენთვის სასუფეველი.
33 გაყიდეთ თქვენი ქონება და გაეცით მოწყალება; მოიმზადეთ თქვენთვის ქისები, რომელიც არ ძველდება, და მოუკლებელი საუნჯე ზეცაში, სადაც მპარავი ვერ მიუახლოვდება, ვერც ჩრჩილი გააფუჭებს;
34 რადგან სადაც არის თქვენი საუნჯე, იქ იქნება თქვენი გულიც.
35 იყოს თქვენი წელი შემოსარტყლული და სანთელი თქვენი ანთებული.
- იგავი ბატონის მომლოდინე მონების შესახებ
36 და თქვენ ემსგავსეთ იმ კაცებს, რომლებიც მოელიან თავის ბატონს, როდის დაბრუნდება ქორწილიდან, რათა, როცა მოვა და დააკაკუნებს, მაშინვე გაუღონ მას.
37 ნეტარნი არიან ის მონები, რომელთა ბატონიც მოვა და იპოვის მათ მღვიძარეებს. ამინ გეუბნებით თქვენ, რომ შემოირტყამს სარტყელს და დასხამს მათ, წარუდგება და ემსახურება მათ.
38 და თუ მეორე და მესამე სახმილავზე მოვა და იპოვის ასე, ნეტარნი არიან ისინი.
39 ხოლო ეს იცოდეთ: რომ სცოდნოდა სახლის პატრონს, რა დროს მოვიდოდა მპარავი, იფხიზლებდა და არ დაუშვებდა თავისი სახლის მოთხრას.
40 და თქვენც იყავით მზად, რადგან, რა დროსაც არ ფიქრობთ, მაშინ მოვა ძე კაცისა.
41 უთხრა მას პეტრემ: უფალო, ჩვენ გვეუბნები ამ იგავს თუ ყველას?
42 და უთხრა უფალმა: ვინ არის სარწმუნო და გონიერი მნე, რომელსაც დაადგენს ბატონი თავის მსახურებზე, რომ მისცეს თავის დროზე საწყაო ფქვილი?
43 ნეტარია ის მონა, რომელთანაც მივა მისი ბატონი და იპოვის მას ამგვარად მოქმედს.
44 ჭეშმარიტად გეუბნებით თქვენ, რომ მთელ თავის ქონებაზე დაადგენს მას;
45 ხოლო თუ იტყვის ის მონა თავის გულში: აყოვნებს ჩემი ბატონი მოსვლას, და დაიწყებს მონების და მხევლების ცემას და ჭამას და სმას და თრობას,
46 მოვა ბატონი იმ მონისა იმ დღეს, რომელსაც არ ელის, და იმ დროს, რომელიც არ იცის, და ორად გაკვეთს მას და მის ნაწილს ურწმუნოებთან დადებს;
47 ხოლო ის მონა, რომელმაც იცის ნება თავისი ბატონისა და არ მოემზადება ან არ იმოქმედებს მისი ნებისამებრ, დაიტანჯება ძლიერ.
48 და ვინც არ იცის და მოიმოქმედებს რაიმეს, ღირსს გვემისას, დაიტანჯება მცირედ, რადგან ყველას, ვისაც მისცეს ბევრი, ბევრი მოეკითხება მას და ვისაც მიანდეს ბევრი, უფრო მეტი მოეთხოვება მას.
49 ცეცხლის მოსაფენად მოვედი ქვეყანაზე და როგორ მინდა, რომ ახლავე აღეგზნოს.
50 ნათლისღება მაქვს, რომ მივიღო ნათელი, და როგორი შეურვებული ვარ, ვიდრე აღსრულდება.
51 გგონიათ, რომ მშვიდობის მოსაფენად მოვედი ქვეყანაზე? არა, — გეუბნებით თქვენ, — არამედ გასაყოფად;
52 რადგან იქნებიან ამიერიდან ხუთნი ერთ სახლში გაყოფილნი: სამნი — ორისგან და ორნი — სამისგან.
53 და გაიყოფა მამა ძისგან და ძე — მამისგან, დედა ასულისგან და ასული — დედისგან; დედამთილი — თავისი რძლისგან და რძალი — თავისი დედამთილისგან.
54 და ეუბნებოდა ხალხსაც: როცა ხედავთ ღრუბელს, ამომავალს დასავლეთიდან, მაშინვე ამბობთ: წვიმა მოვა, — და არის ასე;
55 და როცა სამხრეთის ქარი ქრის, ამბობთ: სიცხეა, – და არის ასე.
56 თვალთმაქცნო, ქვეყნისა და ცის სახის გამოცნობა იცით, ხოლო ეს ჟამი როგორ ვერ გამოიცანით?
57 რატომ არ განსჯით თქვენ თვითონვე სიმართლით?
58 რადგან როცა მიდიხარ გზაზე შენს მეტოქესთან ერთად მთავართან, მიეცი გამოსახსნელი, რათა განთავისუფლდე მისგან, რომ არ მიგიყვანოს შენ მსაჯულთან და მსაჯულმა არ გადაგცეს მანდატურს და მანდატურმა არ ჩაგაგდოს შენ საპყრობილეში.
59 გეუბნები შენ: ვერ გამოხვალ იქიდან, ვიდრე უკანასკნელ წვლილსაც არ მისცემ.
490,13,0,
- პილატეს მიერ დახოცილ გალილეველთა და სილოამში გოდლის დაცემით დაღუპულთა შესახებ
1 მივიდა ზოგიერთი იმ დროს და აუწყა მას იმ გალილეველთა შესახებ, რომელთა სისხლიც პილატემ შეურია მათ მსხვერპლს.
2 და მიუგო იესომ და უთხრა მათ: გგონიათ, რომ ეს გალილეველები ყველა გალილეველზე უფრო ცოდვილნი იყვნენ, რადგან ასე ევნოთ?
3 არა, — გეუბნებით თქვენ, — მაგრამ თუ არ შეინანებთ, ყველა ამგვარადვე დაიღუპებით.
4 ან ის თვრამეტნი, რომელთაც დაეცათ გოდოლი სილოამში და დახოცა ისინი, გგონიათ, რომ ისინი ყველა იმ კაცზე ცოდვილნი იყვნენ, ვინც მკვიდრობს იერუსალიმში?
5 არა, — გეუბნებით თქვენ, — მაგრამ თუ არ შეინანებთ, ყველა ასევე დაიღუპებით.
- იგავი უნაყოფო ლეღვზე
6 და ეუბნებოდა ამ იგავს: ლეღვი ჰქონდა ვიღაცას დარგული თავის ვენახში და მივიდა და ეძებდა ნაყოფს მასზე და ვერ იპოვა
7 და უთხრა მევენახეს: აჰა, სამი წელია, რაც მოვდივარ და ვეძებ ნაყოფს ამ ლეღვზე და ვერ ვპოულობ, მოჭერი იგი, რისთვისღა აცდენს მიწას?
8 ხოლო მან მიუგო და უთხრა მას: ბატონო, დატოვე იგი ამ წელსაც, ვიდრე არ მოვუთოხნი მას გარშემო და არ დავუყრი ნაკელს,
9 იქნებ გამოიღოს ნაყოფი, ხოლო თუ არა, მერე მოჭერი იგი.
- უძლური დედაკაცის განკურნება შაბათს
10 და ასწავლიდა იესო ერთ შესაკრებელში შაბათს.
11 და აჰა, დედაკაცი, რომელთანაც უძლურების სული იყო თვრამეტი წელი; და იყო მოხრილი და არ შეეძლო გამართვა სრულიად.
12 დაინახა იგი იესომ, მოუხმო და უთხრა მას: დედაკაცო, განთავისუფლებული ხარ შენი უძლურებისგან.
13 და დაადო მას ხელები; და მყისვე გაიმართა და ადიდებდა ღმერთს.
14 და უთხრა შესაკრებლის მთავარმა რისხვით, რადგან შაბათს განკურნა იესომ, და ეუბნებოდა ხალხს: ექვსი დღე არის, როცა მართებულია საქმიანობა; მაშინ მოდით და განიკურნეთ და არა შაბათ დღეს.
15 მიუგო მას იესომ და უთხრა: თვალთმაქცო, თითოეული თქვენგანი შაბათს არ ხსნის თავის ხარს ან ვირს ბაგიდან, არ მიჰყავს და არ ასმევს მას?
16 ხოლო ეს აბრაამის ასული შეკრა ეშმაკმა, აჰა, უკვე თვრამეტი წელია; არ იყო მართებული, გამეხსნა ამ საკვრელთაგან შაბათ დღეს?
17 და როცა ამას ამბობდა იგი, რცხვენოდა ყველა მის მოწინააღმდეგეს; და მთელ ხალხს უხაროდა ყველა იმ დიდებულ საქმეთა გამო, რომლებიც აღესრულებოდა მის მიერ.
- იგავები მდოგვის მარცვალზე და საფუარზე (მთ.13,31-33; მკ.4,30-32)
18 და ამბობდა: რას ვამსგავსო სასუფეველი ღვთისა და რისი მსგავსია იგი?
19 მსგავსია მდოგვის მარცვლისა, რომელიც აიღო კაცმა და დათესა თავის ბაღში; და გაიზარდა და იქცა იგი ხედ და ცის ფრინველებმა დაიბუდეს მის რტოებში.
20 და კვლავ თქვა: რას ვამსგავსო სასუფეველი ღვთისა?
21 მსგავსია საფუვრისა, რომელიც აიღო დედაკაცმა და შეურია სამ საწყაო ფქვილს, ვიდრე არ აფუვდა მთლიანად.
- ცხონებისა და ღვთის სასუფეველში ვიწრო კარით შესვლის შესახებ
22 და დადიოდა ქალაქებსა და სოფლებში და ასწავლიდა და მიემართებოდა იერუსალიმისკენ.
23 და უთხრა მას ვიღაცამ: უფალო, ნუთუ ცოტანი არიან, ვინც ცხონდებიან? ხოლო მან უთხრა მათ:
24 იღვაწეთ, რომ შეხვიდეთ ვიწრო კარით, რადგან გეუბნებით თქვენ: მრავალნი ეძიებენ, რომ შევიდნენ, და ვერ შეძლებენ.
25 როცა ადგება სახლის პატრონი და დაკეტავს კარს, გარეთ იდგებით და დაიწყებთ კაკუნს კარზე და იტყვით: ბატონო, ბატონო, გაგვიღე ჩვენ. და მოგიგებთ და გეტყვით თქვენ: არ ვიცი, თქვენ საიდან ხართ.
26 მაშინ დაიწყებთ თქმას: ვჭამდით შენ წინაშე და ვსვამდით და ჩვენს მოედნებზე გვასწავლიდი.
27 და გეტყვით: გეუბნებით თქვენ, არ ვიცი, თქვენ საიდან ხართ, გამშორდით მე ყველა უსამართლობის მოქმედი.
28 იქ იქნება ტირილი და კბილთა ღრჭენა, როცა იხილავთ აბრაამს, ისააკს და იაკობს და ყველა წინასწარმეტყველს ღვთის სასუფეველში და თქვენს თავს გამოყრილს გარეთ;
29 და მოვლენ აღმოსავლეთიდან და დასავლეთიდან, ჩრდილოეთიდან და სამხრეთიდან და ინახით დასხდებიან ღვთის სასუფეველში.
30 და აჰა, არიან უკანასკნელნი, რომლებიც იქნებიან პირველნი, და არიან პირველნი, რომლებიც იქნებიან უკანასკნელნი.
- ფარისეველთა მიერ იესო ქრისტეს დაშინების მცდელობა ჰეროდეს მუქარით
31 იმ დღეს მოვიდნენ ვიღაც ფარისევლები და ეუბნებოდნენ მას: გადი და წადი აქედან, რადგან ჰეროდე გეძებს შენ მოსაკლავად.
32 და უთხრა მათ: წადით და უთხარით ამ მელას: აჰა, განვდევნი ეშმაკებს და კურნებას აღვასრულებ დღეს და ხვალ და მესამე დღეს აღვესრულები;
33 მაგრამ დღეს და ხვალ და ზეგ უნდა ვიარო, რადგან შეუძლებელია წინასწარმეტყველის დაღუპვა იერუსალიმის გარეთ.
- იესოს წუხილი იერუსალიმის მომავალზე (მთ.23,37-39; ლკ.19,41-44)
34 იერუსალიმო, იერუსალიმო, რომელმაც დახოცე წინასწარმეტყველნი და ჩაქოლე შენთან მოვლინებულნი! რამდენჯერ მინდოდა შეკრება შენი შვილებისა, როგორც ფრინველს თავისი მართვეებისა ფრთების ქვეშ, და არ ისურვეთ.
35 აჰა, გრჩებათ თქვენ სახლი თქვენი ოხრად. გეუბნებით თქვენ: ვეღარ მიხილავთ მე ამიერიდან, ვიდრე არ იტყვით: კურთხეულია მომავალი უფლის სახელით (ფს.117,26).
490,14,0,
- წყალმანკიანი კაცის განკურნება ფარისევლის სახლში შაბათს
1 და იყო, როცა მივიდა იესო ვიღაც ფარისეველი მთავრის სახლში შაბათს პურის საჭმელად, ისინი უთვალთვალებდნენ მას.
2 და აჰა, იყო ვიღაც წყალმანკიანი კაცი მის წინ.
3 მიუგო იესომ და უთხრა სჯულისმოძღვრებს და ფარისევლებს: მართებულია თუ არა შაბათს განკურნება?
4 ხოლო ისინი დუმდნენ. და მოიყვანა და განკურნა იგი და გაუშვა.
5 და უთხრა მათ: რომელიმე თქვენგანს ვირი ან ხარი რომ ჩაუვარდეს ორმოში, განა მაშინვე არ ამოიყვანს მას შაბათ დღეს?
6 და ვერ შეძლეს შეპასუხება ამაზე.
- წვეულთათვის ნათქვამი იგავი წინა ადგილებზე დასხდომის მსურველთა შესახებ
7 და ეუბნებოდა წვეულებს იგავს, შეამჩნია რა წინა ადგილებს როგორ ირჩევდნენ, და უთხრა მათ:
8 როცა მიგიწვევს ვინმე ქორწილში, ნუ დაჯდები წინა ადგილზე, ვაითუ შენზე პატივსაცემი იყოს მოწვეული მის მიერ;
9 და მოვიდეს, ვინც შენ და ის მოგიწვიათ და გითხრას შენ: ადგილი დაუთმე ამას. მაშინ დაიწყებ სირცხვილით ბოლო ადგილის დაკავებას;
10 არამედ, როცა მიგიწვევენ, მიდი და დაჯექი ბოლო ადგილზე, რათა მოვიდეს, ვინც მოგიწვია შენ, და გითხრას: მეგობარო, ამოდი ზემოთ. მაშინ განდიდდები შენ ყველა შენი თანამეინახის წინაშე,
11 რადგან ყოველი, რომელიც აიმაღლებს თავს, დამდაბლდება და რომელიც დაიმდაბლებს თავს, ამაღლდება.
12 და ეუბნებოდა იმას, ვინც მოიწვია იგი: როცა გამართავ სადილს ან ვახშამს, ნუ დაუძახებ შენს მეგობრებს, ნურც შენს ძმებს, ნურც შენს ნათესავებს, ნურც მდიდარ მეზობლებს, რომ მათაც არ მიგიწვიონ შენ საპასუხოდ და მოგეგოს შენ სანაცვლო,
13 არამედ, როცა გამართავ წვეულებას, მოიწვიე გლახაკები, ხეიბრები, კოჭლები და ბრმები.
14 და ნეტარი იქნები, რადგან არაფერი აქვთ, რომ მოგაგონ შენ სანაცვლოდ, და მოგეგება შენ სანაცვლო მართალთა აღდგომისას.
15 და გაიგონა ვიღაც თანამეინახემ ეს და უთხრა მას: ნეტარია, ვინც შეჭამს პურს ღვთის სასუფეველში.
- იმავე წვეულებაზე ნათქვამი იგავი სერობაზე წვეულთა შესახებ
16 ხოლო მან უთხრა მას: ვიღაც კაცმა გამართა დიდი სერობა და მოიწვია მრავალნი.
17 და გაგზავნა თავისი მონა სერობის დროს, რათა ეთქვა წვეულთათვის: მოდით, რადგან, აჰა, მზად არის ყველაფერი.
18 და დაიწყო ყველამ სათითაოდ უარის თქმა. პირველმა უთხრა მას: ყანა ვიყიდე და უცილობლად უნდა მივიდე და ვნახო იგი. გთხოვ შენ, ვიყო მე შენგან განტევებული;
19 და სხვამ თქვა: უღელი ხარი ვიყიდე, ხუთი, და მივდივარ მათ გამოსაცდელად. გთხოვ შენ, ვიყო მე შენგან განტევებული;
20 და შემდეგ სხვამ უთხრა: ცოლი შევირთე და ამის გამო არ შემიძლია მოსვლა.
21 და მოვიდა მონა და აუწყა ეს თავის ბატონს. მაშინ განრისხდა სახლის პატრონი და უთხრა თავის მონას: გადი სწრაფად ქალაქის ქუჩებში და შესახვევებში და გლახაკები და ხეიბრები და ბრმები და კოჭლები შემოიყვანე აქ.
22 და უთხრა მონამ: ბატონო, აღსრულდა შენი ბრძანება და კიდევ არის ადგილი.
23 და უთხრა ბატონმა მონას: გადი გზებზე და ორღობეებში და აიძულე, რომ შემოვიდნენ, რათა გაივსოს ჩემი სახლი;
24 რადგან გეუბნებით თქვენ: ვერავინ იხილავს იმ წვეულ კაცთაგან გემოს ჩემი სერობისას, რადგან ბევრია მოწვეული და ცოტა რჩეული.
- უფლის გზაზე სვლის პირობა
25 და იკრიბებოდა მასთან დიდძალი ხალხი და მიუბრუნდა და უთხრა მათ:
26 ვინც მოდის ჩემთან და არ მოიძულებს თავის მამას და დედას და ცოლს და შვილებს და ძმებს და დებს და მერე თავის სულსაც, ვერ შეძლებს, იყოს ჩემი მოწაფე;
27 ვინც არ იტვირთავს თავის ჯვარს და შემომიდგება მე, ვერ შეძლებს, იყოს ჩემი მოწაფე.
28 თქვენგან ვინმეს რომ უნდოდეს გოდლის აშენება, განა ჯერ არ დაჯდება და არ აღრიცხავს, რაც უნდა დაიხარჯოს, თუ აქვს, რომ ეყოს დასამთავრებლად?
29 რათა, ვაითუ დაუდოს საფუძველი და ვერ შეძლოს დასრულება და ყველამ, ვინც ნახავს მას, არ დაუწყოს დაცინვა
30 და არ თქვას: ამ კაცმა დაიწყო შენება და ვერ შეძლო დასრულება.
31 ან რომელი მეფე წავა სხვა მეფის წინააღმდეგ საომრად, თუ არ დაჯდება ჯერ და არ მოითათბირებს, შეუძლია თუ არა ათი ათასით დაუხვდეს ოცი ათასით მის წინააღმდეგ მომავალს?
32 ხოლო თუ არა, ვიდრე იგი შორს არის, მოციქულს გაუგზავნის და სთხოვს მშვიდობას.
33 ასევე ყოველი თქვენგანი, ვინც არ განეშორება მთელ თავის ქონებას, ვერ შეძლებს, იყოს ჩემი მოწაფე.
34 კარგია მარილი, ხოლო თუ მარილი გამტკნარდა, რითღა დამარილდება?
35 არც მიწად, არც ნაკელად არ გამოდგება, არამედ გარეთ გადაყრიან მას. ვისაც აქვს ყური სასმენად, ისმინოს!
490,15,0,
1 და მიუახლოვდნენ მას მეზვერეები და ცოდვილები, რათა მოესმინათ მისთვის.
2 და დრტვინავდნენ ფარისევლები და მწიგნობრები და ამბობდნენ: ეს ცოდვილებს იწყნარებს და მათთან ერთად ჭამს.
- იგავი დაკარგულ (გზასაცდენილ) ცხვარზე (მთ.18,12-14)
3 და უთხრა მათ ეს იგავი და თქვა:
4 თქვენგან რომელიმე კაცს რომ ჰყავდეს ასი ცხვარი და დაეკარგოს ერთი მათგანი, განა არ დატოვებს ოთხმოცდაცხრამეტს უდაბნოში და არ წავა იმ დაკარგულისთვის, ვიდრე არ იპოვის მას?
5 და როცა იპოვის, დაისვამს თავის მხრებზე გახარებული;
6 და მივა სახლში და დაუძახებს მეგობრებს და მეზობლებს და ეტყვის მათ: გიხაროდეთ ჩემთან ერთად, რადგან ვიპოვე ჩემი ცხვარი, დაკარგული.
7 გეუბნებით თქვენ: ასევე იქნება სიხარული ცაში ერთი ცოდვილის გამო, რომელიც შეინანებს, ვიდრე იმ ოთხმოცდაცხრამეტი მართლის გამო, რომელთაც არ სჭირდებათ სინანული;
- იგავი დაკარგულ დრაქმაზე
8 ან რომელი დედაკაცი, რომელსაც აქვს ათი დრაქმა და დაკარგავს ერთს, არ აანთებს სანთელს და არ დაგვის სახლს და არ მოძებნის გულდასმით, ვიდრე არ იპოვის მას?
9 და როცა იპოვის, დაუძახებს მეგობრებს და მეზობლებს და ეტყვის: გიხაროდეთ ჩემთან ერთად, რადგან ვიპოვე დრაქმა, რომელიც დავკარგე.
10 ასევე, გეუბნებით თქვენ, იქნება სიხარული ღვთის ანგელოზთა წინაშე ერთი ცოდვილის გამო, რომელიც შეინანებს.
- იგავი უძღებ შვილზე
11 და თქვა: ვიღაც კაცს ჰყავდა ორი ძე.
12 და უთხრა უმცროსმა თავის მამას: მამა, მომეცი მე კუთვნილი წილი ქონებისა. და გაუყო მათ საცხოვრებელი.
13 არცთუ მრავალი დღის შემდეგ შეაგროვა ყველაფერი უმცროსმა ძემ და წავიდა შორეულ ქვეყანაში და იქ გაფლანგა თავისი ქონება, რადგან ცხოვრობდა უწესოდ.
14 ხოლო როცა დახარჯა ყველაფერი, იყო ძლიერი შიმშილი იმ ქვეყანაში და შემოაკლდა მას.
15 და მივიდა და შეეკრა იმ ქვეყნის ერთ მოქალაქეს, ხოლო მან გაუშვა იგი თავის მინდვრებში ღორების სამწყემსავად.
16 და ეწადა გაეძღო მუცელი რკოთი, რომელსაც ჭამდნენ ღორები, და არავინ აძლევდა მას.
17 და გონს მოეგო და თქვა: მამაჩემის რამდენ დაქირავებულს უხვად აქვს პური, ხოლო მე აქ შიმშილით ვკვდები;
18 ავდგები და წავალ მამაჩემთან და ვეტყვი მას: მამაო, ვცოდე ცის მიმართ და შენ წინაშე
19 და აღარა ვარ ღირსი, ვიწოდებოდე შენს ძედ, არამედ მამყოფე მე, როგორც ერთი დაქირავებულთაგანი.
20 და ადგა და წამოვიდა თავის მამასთან. და როცა ჯერ კიდევ შორს იყო, დაინახა იგი თავისმა მამამ და შეებრალა და გაიქცა და დაემხო მას ქედზე და ეამბორა მას.
21 და უთხრა მას ძემ: მამაო, ვცოდე ცის მიმართ და შენ წინაშე და აღარა ვარ ღირსი, ვიწოდებოდე შენს ძედ.
22 და უთხრა მამამ თავის მონებს: გამოიტანეთ სამოსელი პირველი და შემოსეთ იგი და წამოაცვით მას ბეჭედი ხელზე და ხამლი ფეხებზე.
23 და მოიყვანეთ ნასუქი ხბო, დაკალით და ვჭამოთ და გავიხაროთ,
24 რადგან ეს ჩემი ძე მკვდარი იყო და გაცოცხლდა, დაკარგული იყო და გამოჩნდა; – და დაიწყეს მხიარულება.
25 და იყო მისი უფროსი ძე ველად. და როგორც კი მოვიდა და მოუახლოვდა სახლს, გაიგონა ხმა სიმღერისა და ფერხულისა,
26 და მოუხმო ერთ მსახურთაგანს და ეკითხებოდა: რა არის ეს?
27 ხოლო მან უთხრა მას: შენი ძმა მოვიდა და დაკლა მამაშენმა ნასუქი ხბო, რადგან ჯანმრთელი დაბრუნდა იგი.
28 და განრისხდა და არ მოისურვა შესვლა; ხოლო მამა მისი გამოვიდა და ევედრებოდა მას.
29 და მან მიუგო და უთხრა თავის მამას: აჰა, ამდენი წელია გემსახურები შენ და არასდროს გადავსულვარ შენს მცნებას და ჩემთვის არასდროს მოგიცია თიკანი, რომ ჩემს მეგობრებთან ერთად გამეხარა;
30 ხოლო როცა ეს შენი ძე მოვიდა, რომელმაც შეჭამა შენი საცხოვრებელი მეძავებთან, დაუკალი მას ნასუქი ხბო.
31 და მან უთხრა მას: შვილო, შენ ყოველთვის ჩემთან ხარ და ჩემი ყველაფერი შენია;
32 ხოლო ახლა მხიარულება და სიხარული გვმართებს, რადგან ეს შენი ძმა მკვდარი იყო და გაცოცხლდა, დაკარგული იყო და გამოჩნდა.
490,16,0,
- იგავი ბატონის ქონების მფლანგველ მნეზე
1 და ეუბნებოდა მოწაფეებსაც: და იყო ვიღაც მდიდარი კაცი, რომელსაც ჰყავდა მნე, და იგი დაასმინეს მასთან, როგორც გამფლანგველი მისი ქონებისა.
2 და მოიხმო და უთხრა მას: ეს რა მესმის შენზე? ჩამაბარე ანგარიში შენს სამნეოზე, რადგან ვეღარ შეძლებ მნეობას.
3 და თქვა თავის გულში მნემ: რა ვქნა, რადგან ჩემი ბატონი მართმევს ჩემს სამნეოს? მუშაობა არ შემიძლია, თხოვნისა მრცხვენია.
4 ვიცი, რა ვქნა, როცა გადამაყენებენ მნეობიდან, რომ მიმიღონ მე თავის სახლებში.
5 და მოუხმო სათითაოდ თავისი ბატონის მოვალეებს და უთხრა პირველს: რამდენი გმართებს ჩემი ბატონისა?
6 ხოლო მან უთხრა: ასი საწნეხელი ზეთი. და უთხრა მას: მიიღე შენი ხელწერილი და დაჯექი ჩქარა და დაწერე — ორმოცდაათი.
7 შემდეგ სხვას უთხრა: შენ რამდენი გმართებს? ხოლო მან თქვა: ასი საწყაო ხორბალი. უთხრა მასაც: მიიღე შენი ხელწერილი და დაწერე — ოთხმოცი.
8 და შეაქო ბატონმა სიცრუის მნე, რადგან მოხერხებულად მოიქცა, რადგან ამ სოფლის ძეები მოხერხებულნი არიან ნათლის ძეებზე თავის მოდგმაში.
9 და მე გეუბნებით თქვენ: შეიძინეთ თქვენთვის მეგობრები სიცრუის მამონით, რათა, როცა მოაკლდებით ამ სოფელს, შეგიწყნარონ თქვენ საუკუნო სამყოფელში.
10 სარწმუნო მცირედზე მრავალზეც სარწმუნოა; და ვინც მცირედზე ცრუა, მრავალზეც ცრუა.
11 თუ სიცრუის მამონის მიმართ სარწმუნო არ იქნებით, ჭეშმარიტს ვინ განდობთ თქვენ?
12 და თუ სხვისაზე სარწმუნო არ იქნებით, თქვენსას ვინ მოგცემთ თქვენ?
13 არც ერთ მსახურს არ შეუძლია ორი ბატონის მონება: რადგან ან ერთს მოიძულებს და მეორეს შეიყვარებს, ან ერთს დაემორჩილება და მეორეს უგულებელყოფს ვერ შეძლებთ მონებას ღვთისა და მამონისა.
- ფარისეველთა მხილება
14 ესმოდათ ეს ყველაფერი ფარისევლებს, რომლებიც ვერცხლისმოყვარენი იყვნენ, და დასცინოდნენ მას.
15 და უთხრა მათ: თქვენ ხართ, ვინც იმართლებს თავს კაცთა წინაშე, ხოლო ღმერთმა იცის თქვენი გული, რადგან რაც კაცთა შორის ამაღლებულია, სისაძაგლეა ღვთის წინაშე.
16 სჯული და წინასწარმეტყველნი იოანემდე იყო. მას შემდეგ სასუფეველი ღვთისა ეხარება და ყოველი იძულებით აღწევს მას.
17 უფრო ადვილია ცისა და ქვეყნის გადასვლა, ვიდრე სჯულის ერთი წერტილის დაკარგვა.
18 ყოველი, რომელიც გაუშვებს თავის ცოლს და სხვას შეირთავს, მრუშობს და ვინც ქმრისგან გაშვებულს შეირთავს, ისიც მრუშობს.
- იგავი მდიდარსა და ლაზარეზე
19 ერთი კაცი იყო, მდიდარი, და იმოსებოდა ძოწეულით და ბისონით და მხიარულობდა ყოველდღე ბრწყინვალედ.
20 და ერთი გლახაკი, სახელად ლაზარე, დავრდომილი იყო მის ჭიშკართან დაწყლულებული,
21 და უნდოდა გამძღარიყო მდიდრის ტაბლიდან გადმოცვენილი ნამცეცებით, მაგრამ ძაღლებიც მოდიოდნენ და მის წყლულებს ლოკავდნენ.
22 და იყო, მოკვდა გლახაკი და მიიყვანეს იგი ანგელოზებმა აბრაამის წიაღში. მოკვდა მდიდარიც და დაიმარხა
23 და ჯოჯოხეთში აახილა თავისი თვალები; და იყო რა ტანჯვაში, დაინახა აბრაამი შორიდან და ლაზარე — მის წიაღში;
24 და მან შეჰყვირა და თქვა: მამაო აბრაამ, შემიწყალე მე და გამოგზავნე ლაზარე, რათა ჩაყოს თავისი თითის წვერი წყალში და გამიგრილოს ენა, რადგან ვიტანჯები მე ამ ალში;
25 ხოლო აბრაამმა უთხრა: შვილო, გაიხსენე, რომ მიიღე შენი სიკეთე შენს ცხოვრებაში და ლაზარემ მსგავსადვე — ბოროტება; და ახლა აქ ეს ნუგეშცემულია, ხოლო შენ იტანჯები.
26 და ყოველივე ამასთან, ჩვენსა და შენ შორის დიდი უფსკრულია დამყარებული, რადგან ვინც მოისურვებს გადასვლას აქედან თქვენთან, ვერ შეძლებს და ვერც მანდედან გადმოვა ჩვენთან.
27 და უთხრა: გთხოვ შენ, მამაო, რომ გაგზავნო იგი მამაჩემის სახლში,
28 რადგან მყავს ხუთი ძმა, და დაარწმუნოს ისინი, რომ არ მოვიდნენ ისინიც ტანჯვის ამ ადგილზე.
29 და უთხრა მას აბრაამმა: ჰყავთ მოსე და წინასწარმეტყველნი, მათი ისმინონ.
30 ხოლო მან უთხრა: არა, მამაო აბრაამ, არამედ, მკვდართაგან თუ ვინმე მივა მათთან, შეინანებენ.
31 და უთხრა მას: თუ მოსეს და წინასწარმეტყველებს არ უსმენენ, მკვდრეთით თუ ვინმე აღდგება, არც იმისას ირწმუნებენ.
490,17,0,
- სიტყვა მიტევებაზე, რწმენასა და თავმდაბლობაზე (მთ.18,15-22)
1 და უთხრა იესომ თავის მოწაფეებს: შეუძლებელია, საცდური არ მოვიდეს, მაგრამ ვაი იმას, ვისგანაც მოდის.
2 უმჯობესია მისთვის, წისქვილის ქვა მოაბან მას ქედზე და ჩააგდონ ზღვაში, ვიდრე დააბრკოლოს ერთი ამ მცირეთაგანი.
3 გაუფრთხილდით თქვენს თავს. თუ შეგცოდოს შენმა ძმამ, გაკიცხე იგი და, თუ შეინანოს, მიუტევე მას.
4 და თუ დღეში შვიდგზის შეგცოდოს შენ და შვიდგზის მობრუნდეს და გითხრას: ვნანობ, — მიუტევე მას.
5 და უთხრეს მოციქულებმა უფალს: შეგვმატე ჩვენ რწმენა.
6 და უთხრა მათ უფალმა: თუ გექნებათ რწმენა მდოგვის მარცვლისოდენა და ეტყვით ამ თუთის ხეს: აღმოიფხვერი და დაინერგე ზღვაში, — დაგემორჩილებათ თქვენ.
7 რომელ თქვენგანს ეყოლება მონა, მხვნელი ან მწყემსი, რომელსაც მინდვრიდან მოსულს მაშინვე ეტყვის: მოდი და დაჯექი?
8 არამედ არ ეტყვის მას: მომიმზადე რამე, რომ ვივახშმო, და შემოირტყი სარტყელი და მემსახურე მე, ვიდრე ვჭამ და ვსვამ, და ამის შემდეგ ჭამე და სვი შენც?
9 განა იქნება მადლიერი იმ მონისა, რომ შეასრულა ნაბრძანები? არა მგონია.
10 ასევე თქვენც, როცა შეასრულებთ ყველაფერს, თქვენთვის ნაბრძანებს, თქვით: ურგები მონები ვართ, რაც გვევალებოდა, გაგვეკეთებინა, გავაკეთეთ.
- ათი კეთროვნის განკურნება
11 და იყო, როცა მიდიოდა იერუსალიმში, მან გაიარა სამარიასა და გალილეას შორის.
12 და როცა შევიდა იგი რომელიღაც დაბაში, მიეგება მას ათი კეთროვანი კაცი, რომლებიც დადგნენ მოშორებით.
13 და მათ აიმაღლეს ხმა და ამბობდნენ: იესო მოძღვარო, შეგვიწყალე ჩვენ.
14 და დაინახა და უთხრა მათ: წადით და უჩვენეთ თქვენი თავი მღვდლებს. და იყო, როცა წავიდნენ ისინი, განიწმინდნენ.
15 ხოლო ერთმა მათგანმა ნახა, რომ განიკურნა, მობრუნდა და დიდი ხმით ადიდებდა ღმერთს,
16 და დავარდა პირქვე მის ფეხებთან და მადლობდა მას; და იგი იყო სამარიელი.
17 და მიუგო იესომ და უთხრა: განა ათივე არ განიწმინდა? და ცხრანი სად არიან?
18 არც ერთი არ აღმოჩნდა, გარდა ამ უცხოტომელისა, რომ მობრუნებულიყო და ედიდებინა ღმერთი?
19 და უთხრა მას: ადექი და წადი, შენმა რწმენამ გიხსნა შენ.
- ღვთის სასუფევლის მოსვლისა და ძისა კაცისას დღის შესახებ
20 და ჰკითხეს ფარისევლებმა: როდის მოვა სასუფეველი ღვთისა? მიუგო იესომ და უთხრა მათ: არ მოვა სასუფეველი ღვთისა ხილულად.
21 არც იტყვიან: აჰა, აქ არის, ან იქ, რადგან, აჰა, სასუფეველი ღვთისა თქვენშია.
22 და უთხრა მოწაფეებს: მოვა დღეები, როცა მოისურვებთ, იხილოთ ერთი დღე ძისა კაცისა, და ვერ იხილავთ.
23 და გეტყვიან თქვენ: აჰა, აქ არის, ან: აჰა, იქ, — ნუ გახვალთ, ნურც გაჰყვებით;
24 რადგან როგორც ელვა ელავს ცისქვეშეთიდან ცისქვეშეთამდე და ბრწყინავს, ასე იქნება ძე კაცისა თავის დღეს.
25 მაგრამ ჯერ მართებს მას მრავალი ვნება და შეურაცხყოფა ამ მოდგმისგან.
26 და როგორც იყო ნოეს დღეებში, ისე იქნება ძისა კაცისას დღეებშიც:
27 ჭამდნენ, სვამდნენ, ქორწინდებოდნენ, თხოვდებოდნენ იმ დღემდე, ვიდრე არ შევიდა ნოე კიდობანში, და მოვიდა წარღვნა და ამოწყვიტა ყველა.
28 ისევე როგორც იყო ლოთის დღეებში: ჭამდნენ, სვამდნენ, ყიდულობდნენ, ყიდდნენ, რგავდნენ, აშენებდნენ,
29 ხოლო რომელ დღესაც გავიდა ლოთი სოდომიდან, აწვიმა ცეცხლი და გოგირდი ზეციდან და ამოწყვიტა ყველა;
30 ისევე იქნება იმ დღესაც, როცა ძე კაცისა განცხადდება.
31 იმ დღეს ვინც იქნება ერდოზე და მისი ქონება — სახლში, ნუ ჩამოვა მის ასაღებად და ველზე მყოფი ასევე ნუ მობრუნდება უკან.
32 გაიხსენეთ ლოთის ცოლი.
33 ვინც ცდილობს თავისი სულის გადარჩენას, წარწყმედს მას, ხოლო ვინც წარწყმედს, აცოცხლებს მას.
34 გეუბნებით თქვენ: იმ ღამეს ორნი იქნებიან ერთ საწოლში: ერთს წაიყვანენ და მეორეს დატოვებენ;
35 ორნი იქნებიან, რომლებიც დაფქვავენ ერთად: ერთს წაიყვანენ, ხოლო მეორეს დატოვებენ;
36 ორნი იქნებიან ველზე, ერთს წაიყვანენ, ხოლო მეორეს დატოვებენ.
37 და მიუგეს და უთხრეს მას: სად, უფალო? ხოლო მან უთხრა მათ: სადაც იქნება ხორცი, იქ შეიკრიბებიან ორბებიც.
490,18,0,
- იგავი უსამართლო მსაჯულზე
1 და ეუბნებოდა მათ იგავს, როგორ მართებთ მათ გამუდმებით ლოცვა და არ დაზარება,
2 და უთხრა: ვიღაც მსაჯული იყო რომელიღაც ქალაქში, ღვთისა არ ეშინოდა და ადამიანებისა არ ერიდებოდა.
3 და ვიღაც ქვრივი იყო იმავე ქალაქში და მიდიოდა მასთან და ეუბნებოდა: დამიცავი მე ჩემი მეტოქისგან.
4 და არ ისურვა დრომდე; ხოლო ამის შემდეგ თქვა თავის გულში: თუმცა ღვთისა არ მეშინია, არც ადამიანებისა მერიდება,
5 იმის გამო, რომ მაწუხებს მე ეს ქვრივი, დავიცავ მას, რომ არ მოდიოდეს და თავს არ მაბეზრებდეს მე.
6 და უთხრა უფალმა: ისმინეთ, სიცრუის მსაჯული რას ამბობს.
7 განა ღმერთი არ დაიცავს თავის რჩეულებს, რომლებიც უღაღადებენ მას დღე და ღამე, და სულგრძელი არ იქნება მათ მიმართ?
8 გეუბნებით თქვენ: დაიცავს მათ მალევე. მაგრამ ძე კაცისა რომ მოვა, იპოვის კი რწმენას ქვეყანაზე?
- იგავი მეზვერესა და ფარისეველზე
9 და უთხრა ზოგიერთებს, რომლებიც დარწმუნებულნი იყვნენ თავის თავში, რომ მართლები არიან და ამცირებდნენ დანარჩენებს, ეს იგავი:
10 ორი კაცი ავიდა ტაძარში სალოცავად: ერთი — ფარისეველი და ერთი — მეზვერე.
11 ფარისეველი დადგა და ასე ლოცულობდა თავისთვის: ღმერთო, გმადლობ შენ, რომ არა ვარ, როგორც დანარჩენი ადამიანები, მტაცებელი, ცრუ, მრუში ან როგორც ეს მეზვერე;
12 ვმარხულობ ორგზის შაბათის განმავლობაში, მეათედს ვიხდი მთელი ჩემი მონაგებიდან.
13 ხოლო მეზვერე შორს იდგა და თვალების აპყრობაც არ უნდოდა ზეცად, არამედ იცემდა მკერდში და ამბობდა: ღმერთო, მილხინე მე ცოდვილს.
14 გეუბნებით თქვენ: ეს უფრო გამართლებული ჩამოვიდა თავის სახლში, ვიდრე ის ფარისეველი, რადგან ყველა, ვინც აიმაღლებს თავს, დამდაბლდება, ხოლო ვინც დაიმდაბლებს თავს, ამაღლდება.
- იესოს მიერ ყრმების დალოცვა (მთ.19,13-15; მკ.10,13-16)
15 და მიჰყავდათ მასთან ყრმები, რათა შეხებოდა მათ და, როცა დაინახეს მოწაფეებმა, კიცხავდნენ მათ;
16 ხოლო იესომ მოუხმო მათ და უთხრა: აცადეთ ყრმებს ჩემთან მოსვლა და ნუ აბრკოლებთ მაგათ, რადგან ასეთების არის სასუფეველი ღვთისა.
17 ამინ გეუბნებით თქვენ: ვინც არ მიიღებს ღვთის სასუფეველს როგორც ყრმა, ვერ შევა მასში.
- საუკუნო ცხოვრების მსურველი მთავარი (მდიდარი ჭაბუკი) (მთ. 19,16-26; მკ.10,17-27)
18 და ჰკითხა მას ვიღაც მთავარმა: მოძღვარო სახიერო, რა გავაკეთო, რომ საუკუნო ცხოვრება დავიმკვიდრო?
19 უთხრა მას იესომ: რად მეძახი მე სახიერს? არავინ არის სახიერი, არამედ მხოლოდ ღმერთი.
20 მცნებები იცი: არ იმრუშო, არ მოკლა, არ მოიპარო, ცილი არ დასწამო და პატივი ეცი შენს მამას და შენს დედას (გამ.20,12-16).
21 ხოლო მან თქვა: ამ ყველაფერს ვიცავდი ჩემი სიჭაბუკიდან.
22 და როცა გაიგონა ეს იესომ, უთხრა მას: ერთიღა გაკლია შენ; ყველაფერი, რაც გაქვს, გაყიდე და მიეცი გლახაკებს და გექნება საუნჯე ცაში; და მოდი და გამომყევი მე.
23 ხოლო როცა გაიგონა მან ეს, დამწუხრდა, რადგან იყო ძლიერ მდიდარი.
24 და როცა ნახა იგი იესომ, რომ დამწუხრდა, თქვა: როგორი ძნელია მათთვის, ვისაც სიმდიდრე აქვს, ღვთის სასუფეველში შესვლა,
25 რადგან უფრო ადვილია, აქლემის გასვლა ნემსის ყუნწში, ვიდრე მდიდრის შესვლა ღვთის სასუფეველში.
26 და ვინც გაიგონა, უთხრა მას: და ვის შეუძლია ცხონება?
27 და მან უთხრა: შეუძლებელი კაცთათვის შესაძლებელია ღვთისათვის.
- იესოს მოწაფეების შეკითხვა ცხონებისა და ქრისტესმიერი ცხოვრების შესახებ (მთ.19,27-30; მკ.10,28-31)
28 და უთხრა მას პეტრემ: აჰა, ჩვენ დავტოვეთ ყველაფერი და გამოგყევით შენ.
29 ხოლო იესომ უთხრა მათ: ამინ გეუბნებით თქვენ: არავინ არის, ვინც დატოვა სახლი ან მშობლები, ან ძმები, ან ცოლი, ან შვილები ღვთის სასუფევლისთვის,
30 რომ არ მიიღოს ბევრწილად ამ დროში და მომავალ საუკუნეში საუკუნო ცხოვრება.
- იესოს ქრისტეს მესამედ უწყება თავის სიკვდილსა და მკვდრეთით აღდგომაზე (მთ.20,17-19; მკ.10,32-34)
31 და წაიყვანა თორმეტნი და უთხრა მათ: აჰა, ავდივართ იერუსალიმში და აღსრულდება ყველაფერი, რაც დაწერილია წინასწარმეტყველთა მიერ ძისა კაცისას შესახებ;
32 რადგან გადასცემენ წარმართებს და დასცინებენ და აგინებენ და აფურთხებენ
33 და გვემენ და მოკლავენ მას და მესამე დღეს აღდგება.
34 და ისინი ვერაფერს მიხვდნენ და იყო ეს სიტყვა დაფარული მათთვის და ვერ იგებდნენ ნათქვამს.
- (ორი) ბრმის (ბარტიმეოსის) განკურნება იერიქოში (მთ.20,29-34; მკ.10,46-52)
35 და იყო, როცა მიუახლოვდა იგი იერიქოს, ვიღაც ბრმა იჯდა გზის პირას და ითხოვდა მოწყალებას.
36 და გაიგონა, რომ ხალხი მოდიოდა, და ეკითხებოდა: რა არის ეს?
37 და აუწყეს მას: იესო ნაზორეველმა უნდა გაიაროს.
38 და შეღაღადა და თქვა: იესო ძეო დავითისაო, შემიწყალე მე.
39 და ვინც წინ უძღოდა, კიცხავდნენ მას, რათა დადუმებულიყო, ხოლო იგი უფრო მეტად ღაღადებდა: იესო ძეო დავითისაო, შემიწყალე მე.
40 და შეჩერდა იესო და ბრძანა, მიეყვანათ იგი მასთან, და როცა მიუახლოვდა იგი, ჰკითხა მას:
41 რა გინდა, რომ გაგიკეთო შენ? ხოლო მან უთხრა: უფალო, რომ ამეხილოს თვალები.
42 და იესომ უთხრა მას: აგეხილოს! შენმა რწმენამ გიხსნა შენ.
43 და მაშინვე აეხილა და გაჰყვა მას და ადიდებდა ღმერთს. და მთელმა ერმა იხილა და აქებდა ღმერთს.
490,19,0,
- ზაქე მეზვერის მოქცევა
1 და შევიდა და გაიარა იერიქო.
2 და აჰა, ვიღაც კაცი, სახელად ზაქე, და იგი იყო მეზვერეთა მთავარი და იყო მდიდარი
3 და ცდილობდა ეხილა, რომელი იყო იესო, და არ შეეძლო დანახვა ხალხიდან, რადგან დაბალი იყო.
4 და გაიქცა წინ და ავიდა ლეღვის ხეზე, რათა დაენახა იგი, რადგან იქ უნდა გაევლო.
5 და როგორც კი მივიდა იმ ადგილზე, ახედა იესომ და უთხრა მას: ზაქე, იჩქარე და ჩამოდი, რადგან დღეს შენს სახლში უნდა დავრჩე.
6 და იჩქარა და ჩამოვიდა და მიიღო იგი სიხარულით.
7 და დაინახა ყველამ და დრტვინავდნენ და ამბობდნენ: ცოდვილ კაცთან შევიდა გასაჩერებლად.
8 ადგა ზაქე და უთხრა უფალს: აჰა, უფალო, ჩემი ქონების ნახევარს გლახაკებს მივცემ და ვისაც რამეში ცილი დავწამე, მივაგებ ოთხმაგს.
9 და უთხრა მას იესომ: დღეს მოხდა გამოხსნა ამ სახლისა, რადგან ესეც აბრაამის ძე არის,
10 რადგან მოვიდა ძე კაცისა მოსაძიებლად და გამოსახსნელად წარწყმედილისა.
- იგავი ათ მნაზე
11 და როდესაც ისმენდნენ ისინი ამას, დამატებით თქვა იგავი იმის გამო, რომ ახლოს იყო იგი იერუსალიმთან, და ეგონათ მათ, რომ მაშინვე უნდა გამოჩენილიყო სასუფეველი ღვთისა,
12 და უთხრა: ვიღაც კეთილშობილი კაცი წავიდა შორეულ ქვეყანაში, რათა მიეღო მეფობა და დაბრუნებულიყო.
13 და მოუხმო თავის ათ მონას და მისცა მათ ათი მნა და უთხრა მათ: ივაჭრეთ, ვიდრე მოვალ.
14 ხოლო მის მოქალაქეებს სძულდათ იგი და გაგზავნეს მოციქულები მის კვალდაკვალ და უთხრეს: არ გვინდა, რომ მაგან იმეფოს ჩვენზე.
15 და იყო, როცა დაბრუნდა იგი, მიიღო რა მეფობა, ბრძანა, მოეხმოთ მასთან ის მონები, რომლებსაც მისცა ვერცხლი, რათა გაეგო, რა ივაჭრეს.
16 და მოვიდა პირველი და უთხრა: ბატონო, შენს მნას ათი მნა შეემატა.
17 და უთხრა მას: კარგი, კეთილო მონავ, რადგან მცირედზე სარწმუნო იყავი, გექნება შენ ხელმწიფება ათ ქალაქზე.
18 და მოვიდა მეორე და უთხრა: ბატონო, შენმა მნამ მოიგო ხუთი მნა.
19 და უთხრა მასაც შენც დაგადგენ ხუთ ქალაქზე.
20 და მესამე მოვიდა და უთხრა: ბატონო, აჰა, შენი მნა, რომელიც მქონდა შენახული ტილოში,
21 რადგან შემეშინდა შენი, ვინაიდან კაცი ხარ სასტიკი, იღებ, რაც არ დაგიდია, და იმკი, რაც არ დაგითესავს.
22 და უთხრა მას: შენი პირით განგსჯი შენ, ბოროტო მონავ; იცოდი, რომ მე კაცი ვარ სასტიკი, ვიღებ, რაც არ დამიდია, და ვიმკი, რაც არ დამითესავს,
23 და რატომ არ დადე ჩემი ვერცხლი სავაჭროდ? და მე, როცა მოვიდოდი, მონაგებითურთ ავიღებდი მას.
24 და უთხრა წინ მდგომებს: წაართვით მაგას მნა და მიეცით, ვისაც ათი მნა აქვს.
25 და უთხრეს მას: ბატონო, აქვს ათი მნა.
26 და გეუბნებით თქვენ: ყველას, ვისაც აქვს, მიეცემა, ხოლო ვისაც არა აქვს, რაც აქვს, წაერთმევა მას;
27 ხოლო ის ჩემი მტრები, რომლებსაც არ უნდათ, რომ მე ვიმეფო მათზე, მომგვარეთ აქ და დახოცეთ ჩემ წინ.
28 და ეს რომ თქვა, წავიდა წინ, ადიოდა რა იერუსალიმში.
- იესო ქრისტეს დიდებით შესვლა იერუსალიმში (მთ.21,1-11; მკ.11,1-11; ინ.12,12-19)
29 და იყო, როცა მიუახლოვდა ბეთბაგეს და ბეთანიას, მთასთან, რომელსაც ეწოდება ზეთისხილისა, გაგზავნა ორი მოწაფე
30 და უთხრა: წადით მოპირდაპირე დაბაში და რომ შეხვალთ, იპოვით დაბმულ კვიცს, რომელზეც კაცთაგან არავინ არასდროს მჯდარა, ახსენით იგი და მომიყვანეთ.
31 და თუ ვინმე გკითხავთ თქვენ: რატომ ახსენით? — ასე უთხარით: უფალს სჭირდება იგი.
32 და როცა წავიდნენ, რომლებიც გაგზავნა, იპოვეს ისე, როგორც უთხრა მათ.
33 ხოლო როდესაც ხსნიდნენ ისინი კვიცს, უთხრეს მისმა პატრონებმა მათ: რად ხსნით კვიცს?
34 და მათ უთხრეს: უფალს სჭირდება იგი.
35 და მიიყვანეს იგი იესოსთან და დააგეს მათ სამოსი კვიცზე და შესვეს იესო.
36 და როდესაც შედიოდა იგი, უფენდნენ თავის სამოსს გზაზე.
37 და როცა მიუახლოვდნენ ზეთისხილის მთის ფერდობს, დაიწყო მოწაფეთა მთელმა სიმრავლემ დიდი ხმით სიხარულით ქება ღვთისა ყველა იმ ძალის გამო, რაც იხილეს,
38 და ამბობდნენ: კურთხეულია მომავალი მეუფე უფლის სახელით (ფს.117,26)! მშვიდობა ცათა შინა და დიდება მაღალთა შინა!
39 და ზოგიერთმა ფარისეველმა ხალხიდან უთხრა მას: მოძღვარო, გაკიცხე შენი მოწაფეები.
40 ხოლო იესომ მიუგო და უთხრა: გეუბნებით თქვენ: ესენი რომ დადუმდნენ, ქვები იღაღადებენ.
- იესოს წუხილი იერუსალიმის მომავალზე (მთ.23,37-39; ლკ.13,34-35)
41 და როდესაც მიუახლოვდა, იხილა ქალაქი და ტიროდა მის გამო
42 და ამბობდა: ნეტავი გცოდნოდა შენც ამ დღეს, რა მოგიტანს მშვიდობას, ხოლო ახლა დაფარულია შენს თვალთაგან;
43 რადგან მოვა დღეები შენთვის და შემოგავლებენ შენი მტრები სანგრებს და გარშემოგერტყმებიან შენ და შეგავიწროვებენ შენ
44 და გაგანადგურებენ შენ და შენს შვილებს შენში და არ დატოვებენ ქვას ქვაზე შენში, რადგან არ გულისხმაყავი ჟამი შენი მოხედვისა.
- იესოს მიერ ვაჭრების მეორედ განდევნა ტაძრიდან (მთ.21,12-17; მკ.11,15-17)
45 და შევიდა ტაძარში და დაიწყო გამოყრა მათი, ვინც ყიდდა და ყიდულობდა,
46 და უთხრა მათ: წერია: იყოს სახლი ჩემი სახლი სალოცავი, ხოლო თქვენ იგი აქციეთ ავაზაკთა გამოქვაბულად (ეს.56,7; იერ.7,11).
47 და იყო იქ და ასწავლიდა ყოველდღე ტაძარში, ხოლო მღვდელმთავრები და მწიგნობრები და ერისმთავრები ეძიებდნენ, რომ დაეღუპათ იგი,
48 და ვერ პოულობდნენ, რა ექნათ მისთვის, რადგან მთელი ხალხი განუშორებლად უსმენდა მას.
490,20,0,
- იესო ქრისტეს მიერ მღვდელმთავართა და უხუცესთა მხილება (მთ.21,23-27; მკ.11,27-33)
1 და იყო, ერთ დღეს, როცა ასწავლიდა იგი ხალხს და ახარებდა ტაძარში, მიადგნენ მღვდელმთავრები და მწიგნობრები უხუცესებთან ერთად
2 და უთხრეს მას და თქვეს: გვითხარი ჩვენ: რომელი ხელმწიფებით აკეთებ ამას? ან ვინ არის, ვინც მოგცა შენ ეს ხელმწიფება?
3 ხოლო იესომ მიუგო და უთხრა მათ: გკითხავთ მეც თქვენ ერთ სიტყვას და მითხარით მე
4 ნათლისცემა იოანესი ზეციდან იყო თუ კაცთაგან?
5 ხოლო ისინი ბჭობდნენ ერთმანეთში და ამბობდნენ: თუ ვიტყვით: ზეციდან, — გვეტყვის: რატომ არ ირწმუნეთ მისი?
6 ხოლო თუ ვიტყვით: კაცთაგან, მთელი ერი ჩაგვქოლავს ჩვენ, რადგან დარწმუნებულნი არიან, რომ იოანე წინასწარმეტყველია.
7 და მიუგეს: არ ვიცით, საიდან იყო.
8 და იესომ უთხრა მათ: არც მე გეტყვით თქვენ, რომელი ხელმწიფებით ვაკეთებ ამას.
- იგავი ბოროტ მევენახეებზე (მთ.21,33-41; მკ.12,1-9)
9 და დაიწყო ერთან საუბარი ამ იგავით: ვიღაც კაცმა გააშენა ვენახი და გადასცა იგი მიწათმოქმედებს და წავიდა დიდი ხნით.
10 და თავის დროზე გაგზავნა მიწათმოქმედებთან მონა, რათა ვენახის ნაყოფი მიეცათ მისთვის, ხოლო მიწათმოქმედებმა სცემეს და გაუშვეს იგი ცარიელი.
11 და დამატებით გაგზავნა სხვა მონა, ხოლო მათ ისიც სცემეს და შეურაცხყვეს და გაუშვეს ცარიელი.
12 და დამატებით გაგზავნა მესამე, ხოლო მათ ისიც დაჭრეს და გააგდეს.
13 და თქვა ვენახის პატრონმა: რა ვქნა? გავგზავნი ჩემს საყვარელ ძეს, იქნებ მისი მოერიდოთ.
14 ხოლო როცა დაინახეს იგი მიწათმოქმედებმა, ბჭობდნენ ერთმანეთში და ამბობდნენ: ეს არის მემკვიდრე; მოდით, მოვკლათ, რომ ჩვენი იყოს მემკვიდრეობა.
15 და გაიყვანეს იგი ვენახის გარეთ და მოკლეს. ახლა რას უზამს მათ ვენახის პატრონი?
16 მივა და ამოწყვეტს იმ მიწათმოქმედებს და მისცემს ვენახს სხვებს. ხოლო მათ გაიგონეს ეს და თქვეს: ნუ იქნება!
17 და მან შეხედა მათ და უთხრა: როგორ არის ეს დაწერილი: ლოდი, რომელიც დაიწუნეს მშენებლებმა, იგი იქცა თავკიდურად (ფს.117,22)?
18 ყველა, ვინც დაეცემა იმ ლოდზე, შეიმუსრება და ვისაც დაეცემა, გასრესს მას.
19 და ეძებდნენ მღვდელმთავრები და მწიგნობრები, რათა დაედოთ მისთვის ხელი იმ დროს, და ეშინოდათ ხალხისა, რადგან იცოდნენ, რომ მათ უთხრა ეს იგავი;
20 და უთვალთვალებდნენ და მიუგზავნეს მსტოვრები, რომლებიც აჩვენებდნენ თავს მართლებად, რათა დაეჭირათ იგი სიტყვაში ისე, რომ გადაეცათ იგი მმართველის მთავრობისა და ძალაუფლებისთვის.
- ფარისეველთა შეკითხვა კეისრისთვის ხარკის მიცემის შესახებ (მთ.22,15-22; მკ.12,13-17)
21 და ჰკითხეს მას და უთხრეს: მოძღვარო, ვიცით, რომ სიმართლეს ამბობ და ასწავლი და არ პირმოთნეობ, არამედ ჭეშმარიტად ღვთის გზას ასწავლი.
22 მართებულია ჩვენთვის კეისრისთვის ხარკის მიცემა თუ არა?
23 და როცა მიხვდა მათ მზაკვრობას, უთხრა მათ: რად მცდით მე?
24 მაჩვენეთ მე დინარი, ხოლო მათ აჩვენეს. და უთხრა: ვისია ეს სახე და წარწერა? ხოლო მათ მიუგეს და უთხრეს: კეისრისა.
25 და იესომ უთხრა მათ: ასე რომ, მიეცით კეისრისა კეისარს და ღვთისა — ღმერთს.
26 და ვერ შეძლეს მისი დაჭერა სიტყვაში ერის წინაშე და გაუკვირდათ მისი პასუხი და დადუმდნენ.
- სადუკეველთა შეკითხვა მკვდრეთით აღდგომის შესახებ (მთ.22,23-33; მკ.12,18-27)
27 და მივიდნენ ვიღაც სადუკევლები, რომლებიც ამბობდნენ: აღდგომა არ არსებობს, — და ჰკითხეს მას
28 და უთხრეს: მოძღვარო, მოსემ დაგვიწერა ჩვენ: თუ ვინმეს ძმა მოუკვდეს და ჰყავდეს ცოლი, და იგი უშვილო იყოს, მოიყვანოს მისმა ძმამ მისი ცოლი და აღუდგინოს თესლი თავის ძმას (2სჯ.25,5).
29 შვიდი ძმა იყო ჩვენ შორის; და პირველმა მოიყვანა ცოლი და მოკვდა უშვილო,
30 და მეორემაც მოიყვანა ცოლად და ესეც მოკვდა უშვილო,
31 და მესამემაც მოიყვანა იგი, და ამგვარადვე შვიდივემ და არ დარჩათ შვილები და დაიხოცნენ.
32 ყველაზე ბოლოს დედაკაციც მოკვდა.
33 აღდგომისას დედაკაცი რომელი მათგანის ცოლი იქნება, რადგან შვიდივეს ჰყავდა იგი ცოლად?
34 და მიუგო და უთხრა მათ იესომ: ამ სოფლის შვილები ქორწინდებიან და თხოვდებიან,
35 ხოლო ვინც ღირსი იქნება, მიაღწიოს იმ საუკუნეს და აღდგომას მკვდრეთით, არც ქორწინდება და არც თხოვდება;
36 აღარც სიკვდილი შეუძლიათ, რადგან ანგელოზთა სწორნი არიან და ღვთისა და აღდგომის ძეები არიან.
37 ხოლო რომ აღდგებიან მკვდრები, მოსემაც გვაუწყა მაყვლოვანთან, როცა უწოდა უფალს ღმერთი აბრაამისა და ღმერთი ისააკისა და ღმერთი იაკობისა (გამ.3,6) —
38 და არ არის ღმერთი მკვდართა, არამედ ცოცხალთა, რადგან ყველა ცოცხალია მის წინაშე.
39 მიუგო ზოგიერთმა მწიგნობარმა და უთხრა: მოძღვარო, კარგად თქვი.
40 და ვეღარ გაბედა ვერავინ, ეკითხა მისთვის.
- იესოს შეკითხვა ქრისტეს ძეობის შესახებ (მთ.22,41-46; მკ.12,35-37)
41 და უთხრა მათ უფალმა: როგორ ამბობენ ქრისტეზე, რომ ძე არის დავითისა?
42 ხოლო თვითონ დავითი ამბობს ფსალმუნთა წიგნში: უთხრა უფალმა ჩემს უფალს: დაჯექი ჩემ მარჯვნივ,
43 ვიდრე დავცემ შენს მტრებს შენ ფეხთქვეშ (ფს.109,1).
44 დავითი უფალს უწოდებს მას და როგორ არის მისი ძე?
- იესოს მიერ ფარისეველთა და მწიგნობართა უკანასკნელი მხილება (მთ.23,1-36; მკ.12,38-40)
45 და როცა ესმოდა ეს მთელ ხალხს, უთხრა თავის მოწაფეებს:
46 ერიდეთ მწიგნობრებს, რომლებსაც სურთ სიარული შესამოსლებით და უყვართ მისალმება მოედნებზე და წინ დასხდომა შესაკრებლებში და ინახით წინ სხდომა ნადიმებზე,
47 რომლებიც ჭამენ ქვრივთა სახლებს და მოსაჩვენებლად ხანგრძლივად ლოცულობენ; ისინი მიიღებენ უმეტეს სასჯელს.
490,21,0,
- ქვრივის ორი ლეპტა (მკ.12,41-44)
1 შეხედა და დაინახა, როგორ დებდნენ განძის საცავში თავის შესაწირავს მდიდრები.
2 და დაინახა ვიღაც გლახაკი ქვრივი, რომელმაც დადო ორი ლეპტა,
3 და თქვა: ჭეშმარიტად გეუბნებით თქვენ, რომ ამ გლახაკმა ქვრივმა ყველაზე მეტი დადო,
4 რადგან ამათ, ყველამ, თავისი მომეტებულიდან დადეს შესაწირად ღვთისთვის, ხოლო მან თავისი ნაკლულევანებიდან მთელი საცხოვრებელი, რაც ჰქონდა, დადო.
- იესო ქრისტეს წინასწარმეტყველება იერუსალიმის ტაძრის დანგრევისა და მეორედ მოსვლის შესახებ (მთ.24,1-44; მკ.13,1-37)
5 და ზოგიერთებს, რომლებიც ამბობდნენ ტაძარზე, რომ ძვირფასი ქვებით და შემოწირულობებით არის გამშვენებული, უთხრა:
6 ხედავთ ამას? მოვა დღეები, როცა არ დარჩება ქვა ქვაზე, რომელიც არ დაირღვევა.
7 ჰკითხეს მას მოწაფეებმა: მოძღვარო, როდის იქნება ეს და რა არის ნიშანი, როცა ეს უნდა მოხდეს?
8 ხოლო მან უთხრა: გაფრთხილდით, არ ცდუნდეთ, რადგან მრავალნი მოვლენ ჩემი სახელით და იტყვიან: მე ვარ და ჟამი მოახლოებულია, — ნუ გაჰყვებით მათ.
9 ხოლო როდესაც გაიგებთ ომებსა და ამბოხებებზე, ნუ შეძრწუნდებით, რადგან ჯერ ეს უნდა მოხდეს, მაგრამ მაშინვე არ იქნება აღსასრული.
10 მაშინ ეუბნებოდა მათ: აღდგება ხალხი ხალხის წინააღმდეგ და სამეფო სამეფოს წინააღმდეგ;
11 და იქნება დიდი მიწისძვრები ადგილ-ადგილ, შიმშილი და ჭირი; და საშინელებანი და ზეციდან დიდი ნიშნები იქნება.
12 ხოლო უწინარეს ამ ყველაფრისა დაგადებენ თქვენ ხელს და დევნას დაგიწყებენ და გადაგცემენ შესაკრებლებსა და საპყრობილეებს და მიგიყვანენ მეფეთა და მთავართა წინაშე ჩემი სახელის გამო.
13 და მოხდება ეს თქვენთვის დასამოწმებლად.
14 ჩაიდეთ ეს თქვენს გულში, წინასწარ ნუ მოემზადებით, რა სიტყვა მიუგოთ,
15 რადგან მე მოგცემთ თქვენ პირს და სიბრძნეს, რომელსაც წინ ვერ აღუდგება, ვერც საწინააღმდეგოს იტყვის ვერავინ, ვინც თქვენ წინააღმდეგ იქნება.
16 და გადაგცემენ მშობლებიც და ძმებიც და ნათესავებიც და მეგობრებიც და დახოცავენ ზოგიერთ თქვენგანს.
17 და იქნებით მოძულებულნი ყველასგან ჩემი სახელის გამო.
18 და თქვენი თავიდან თმაც არ დაიკარგება.
19 თქვენი მოთმინებით მოიპოვეთ თქვენი სული.
20 ხოლო როდესაც იხილავთ ჯარით გარშემორტყმულ იერუსალიმს, მაშინ გულისხმაყავით, რომ მოახლოებულია მოოხრება მისი.
21 მაშინ ვინც ჰურიასტანში იქნება, გაიქცეს მთაში და ვინც იერუსალიმში იქნება, გავიდეს და ვინც სოფლად იქნება, ნუ შევა იქ;
22 რადგან ეს არის შურისგების დღეები, რათა აღსრულდეს ყველაფერი, რაც არის დაწერილი.
23 ხოლო ვაი ორსულებს და ვინც აწოვებს იმ დღეებში, რადგან იქნება მაშინ დიდი უბედურება ქვეყანაზე ამ ერზე. და რისხვა
24 და დაეცემიან მახვილის პირით და ტყვედ წაიყვანენ წარმართთა ყველა ერში; და იერუსალიმი გაითელება წარმართთაგან, ვიდრე არ დასრულდება წარმართთა ჟამი.
25 და იქნება ნიშნები მზეზე და მთვარეზე და ვარსკვლავებზე; და ქვეყანაზე ხალხთა შეშფოთება ზღვის ხმისა და აზვირთების გაუსაძლისობის გამო;
26 და კაცთა სულის განტევება შიშისა და მოლოდინისგან იმისა, რაც ელის ქვეყანას, რადგან ცათა ძალები შეიძვრება.
27 და მაშინ იხილავენ ძეს კაცისას, მომავალს ღრუბლებზე ძალითა და დიდებით (დან.7,13-14).
28 და როცა დაიწყება ამის აღსრულება, აიხედეთ და ასწიეთ თქვენი თავები, რადგან მოახლოვდა თქვენი გამოხსნა.
29 და უთხრა იგავი მათ: იხილეთ ლეღვი და ყველა ხე;
30 როცა ფოთოლი გამოვა, შეხედავთ და თავად იცით, რომ უკვე ახლოს არის ზაფხული.
31 ასევე თქვენც, როცა იხილავთ, რომ ეს ყველაფერი მოხდა, იცოდეთ, რომ ახლოს არის სასუფეველი ღვთისა.
32 ამინ გეუბნებით თქვენ, რომ არ გადავა ეს მოდგმა, ვიდრე ეს ყოველივე არ იქნება.
33 ცა და ქვეყანა გადავა, ხოლო ჩემი სიტყვები არ გადავა.
34 და გაუფრთხილდით თქვენს თავს, რომ არ დამძიმდეს თქვენი გულები განცხრომით და სიმთვრალით და ამ სოფლის საზრუნავით და უეცრად არ მოიწიოს თქვენზე ის დღე,
35 როგორც მახე, რადგან დაატყდება ყველა მკვიდრს მთელი ქვეყნის პირზე.
36 ამიტომ იფხიზლეთ მარადჟამს და ევედრეთ, რომ ღირსი გახდეთ, თავი დააღწიოთ ამ ყველაფერს, რაც უნდა მოხდეს, და რომ დადგეთ წინაშე ძისა კაცისა.
37 და დღისით იყო ტაძარში და ასწავლიდა, ხოლო ღამით გადიოდა და რჩებოდა მთაზე, რომელსაც ეწოდება ზეთისხილისა.
38 და მთელი ერი დილაადრიან მიდიოდა მასთან ტაძარში, რომ მოესმინათ მისთვის.
490,22,0,
- იუდას გარიგება მღვდელმთავრებთან (მთ.26,14-16; მკ.14,10-11)
1 და მოახლოვდა დღესასწაული უფუარობისა, რომელსაც ჰქვია პასექი.
2 და ეძიებდნენ მღვდელმთავრები და მწიგნობრები, როგორ მოეკლათ იგი, რადგან ეშინოდათ ხალხისა.
3 და შევიდა ეშმაკი იუდაში, რომელსაც ერქვა ისკარიოტელი, და იყო იგი თორმეტთა რიცხვში;
4 და მივიდა და მოელაპარაკა მღვდელმთავრებს და მწიგნობრებს და მთავრებს, როგორ გადაეცა იგი მათთვის;
5 ხოლო მათ გაიხარეს და აღუთქვეს მას ვერცხლის მიცემა.
6 და დათანხმდა და ეძებდა ხელსაყრელ დროს, რათა გადაეცა იგი მათთვის ხალხის დაუსწრებლად.
- საიდუმლო სერობა (მთ.26,17-20; მკ.14,12-17; ინ.13,1-3)
7 და დადგა უფუარობის დღე, როდესაც უნდა დაკლულიყო პასექი.
8 და გაგზავნა პეტრე და იოანე და უთხრა: წადით და მოგვიმზადეთ ჩვენ პასექი, რათა ვჭამოთ.
9 ხოლო მათ უთხრეს მას: სად გნებავს, რომ მოგიმზადოთ?
10 ხოლო მან უთხრა მათ: აჰა, როცა შეხვალთ თქვენ ქალაქში, შეგხვდებათ თქვენ კაცი, რომელსაც დოქით წყალი მიაქვს; და გაჰყევით მას სახლში, სადაც შევა,
11 და უთხარით სახლის პატრონს: გეუბნება შენ მოძღვარი: სად არის სავანე, სადაც პასექს ჩემს მოწაფეებთან ერთად შევჭამ?
12 და ის თქვენ გიჩვენებთ დიდ ზედა ოთახს, მოფარდაგებულს; იქ მოამზადეთ.
13 და წავიდნენ და იპოვეს, როგორც უთხრა მათ, და მოუმზადეს პასექი.
14 და როცა დადგა დრო, დაჯდა, და თორმეტი მოციქული — მასთან ერთად.
15 და უთხრა მათ: გულისწადილით მეწადა ეს პასექი მეჭამა თქვენთან ერთად ჩემს ვნებამდე;
16 ხოლო გეუბნებით თქვენ: აღარ შევჭამ ამიერიდან ამას, ვიდრე არ აღსრულდება ღვთის სასუფეველში.
- პურისა და ღვინის კურთხევა სისხლად და ხორცად — ზიარების საიდუმლოს დადგენა (მთ.26,26-29; მკ.14,22-25)
17 და აიღო სასმისი და მადლობდა და თქვა: მიიღეთ და გაიყავით ერთმანეთში.
18 ხოლო გეუბნებით თქვენ: ამიერიდან აღარ შევსვამ ვენახის ნაყოფისგან, ვიდრე სასუფეველი ღვთისა არ მოვა.
19 და აიღო პური და მადლობდა, გატეხა და მისცა მათ და უთხრა: ეს არის ხორცი ჩემი, თქვენთვის მიცემული; ამას იქმოდეთ ჩემს მოსახსენებლად.
20 და ასევე — სასმისი სერობის შემდეგ და თქვა: ეს სასმისი არის ახალი აღთქმა ჩემი სისხლით, რომელიც თქვენთვის არის დათხეული.
- იესოს მიერ თავისი გამცემის გამხელა (მთ.26,21-25; მკ.14,18-21; ინ.13,21-30)
21 მაგრამ, აჰა, ხელი ჩემი გამცემისა ჩემთან არის ტაბლაზე.
22 ძე კაცისა კი განჩინებისამებრ მიდის, მაგრამ ვაი იმ კაცს, ვის მიერაც გაიცემა იგი.
23 და მათ დაიწყეს გამოძიება ერთმანეთში, თუ ვინ არის მათგან, ვინც ეს უნდა გააკეთოს.
24 და იყო დავაც მათ შორის, თუ ვინ არის მათ შორის უდიდესი.
25 ხოლო მან უთხრა მათ: წარმართთა მეფეები ბატონობენ მათზე და ვისაც ხელმწიფება აქვს მათზე, ქველმოქმედებად იწოდებიან;
26 ხოლო თქვენ ასე ნუ იქნებით, არამედ უდიდესი თქვენ შორის იყოს როგორც უმცროსი და წინამძღვარი — როგორც მსახური.
27 ვინ არის უდიდესი, ვინც ინახით ზის, თუ ვინც ემსახურება? განა ის არა, ვინც ინახით ზის? ხოლო მე თქვენ შორის ვარ როგორც მსახური.
28 და თქვენ ხართ, რომლებიც იყავით ჩემთან ჩემს განსაცდელში.
29 და მე აღგითქვამთ თქვენ, როგორც აღმითქვა მე მამამ ჩემმა, სასუფეველს,
30 რათა ჭამოთ და სვათ ჩემს ტაბლაზე ჩემს სასუფეველში და დასხდეთ თორმეტ ტახტზე და განსაჯოთ ისრაელის თორმეტი ტომი.
- წინასწარი უწყება პეტრეს მიერ იესოს უარყოფის შესახებ (მთ.26,31-35; მკ.14,27-31; ინ.13,36-38)
31 და თქვა უფალმა: სიმონ, სიმონ, აჰა, ეშმაკმა გამოგითხოვათ თქვენ, რომ გაგცრათ, როგორც ხორბალი;
32 ხოლო მე ვევედრე ჩემს მამას შენთვის, რათა არ მოგაკლდეს შენ რწმენა და, როცა მობრუნდები შენ, განამტკიცე შენი ძმები.
33 და მან უთხრა მას: უფალო, შენთან ერთად მზად ვარ საპყრობილეშიც წავიდე და სიკვდილზეც.
34 ხოლო მან თქვა: გეუბნები შენ, პეტრე: არ იყივლებს დღეს მამალი, ვიდრე სამგზის არ უარმყოფ, რომ მიცნობ მე.
35 და უთხრა მათ: როდესაც გაგგზავნეთ თქვენ უქისოდ და უაბგოდ და უხამლოდ, განა რამე გაკლდათ? ხოლო მათ უთხრეს: არაფერი.
36 და უთხრა მათ: არამედ ახლა, ვისაც აქვს ქისა, აიღოს, ასევე აბგაც და ვისაც არა აქვს, გაყიდოს თავისი სამოსი და იყიდოს მახვილი;
37 რადგან გეუბნებით თქვენ: ეს დაწერილი უნდა აღსრულდეს ჩემზე: უსჯულოებთან შეირაცხა (ეს.53,12), — რადგან, რაც ჩემ შესახებ დაიწერა, დასასრული აქვს;
38 ხოლო მათ უთხრეს: უფალო, აჰა, არის აქ ორი მახვილი; ხოლო მან უთხრა მათ: საკმარისია.
- იესოს ლოცვა გეთსიმანიის ბაღში (მთ.26,36-46; მკ.14,32-42)
39 და გამოვიდა და წავიდა, ჩვეულებისამებრ, ზეთისხილის მთაზე და გაჰყვნენ მას თავისი მოწაფეებიც.
40 და როცა მივიდა იმ ადგილზე, უთხრა მათ: ილოცეთ, რომ არ შეხვიდეთ განსაცდელში.
41 და იგი გაშორდა მათ დაახლოებით ქვის სასროლზე და მოიყარა მუხლი და ლოცულობდა
42 და ამბობდა: მამაო, თუ გნებავს, ამარიდე ეს სასმისი მე, მაგრამ არა ჩემი ნება იყოს, არამედ შენი.
43 და ეჩვენა მას ანგელოზი ზეციდან და აძლიერებდა მას.
44 და იყო იგი ღვაწლში და უფრო გულმხურვალედ ლოცულობდა; და იყო მისი ოფლი, როგორც სისხლის წვეთები, და იღვრებოდა მიწაზე.
45 და ადგა ლოცვიდან და მივიდა თავის მოწაფეებთან და ნახა ისინი მძინარენი მწუხარებისგან
46 და უთხრა მათ: რად გძინავთ? ადექით და ილოცეთ, რომ არ შეხვიდეთ განსაცდელში.
- იესოს გაცემა და შეპყრობა (მთ.26,47-56; მკ.14,43-52; ინ.18,2-12)
47 და ვიდრე იგი ამას ამბობდა, აჰა, ხალხი, და ერთი თორმეტთაგანი, რომელსაც ერქვა იუდა ისკარიოტელი, წინ უძღოდა მათ; და მიუახლოვდა იესოს და ეამბორა მას, რადგან ეს ნიშანი მიეცა მათთვის: ვისაც ვეამბორები, ის არის.
48 ხოლო იესომ უთხრა მას: იუდა, ამბორით გასცემ ძეს კაცისას?
49 ნახეს რა მის გარშემო მყოფებმა, რაც უნდა მომხდარიყო, უთხრეს მას: არ დავკრათ უფალო, მახვილი?
50 და დაჰკრა ერთმა რომელიღაც მათგანმა მღვდელმთავრის მონას და მოჰკვეთა მას მარჯვენა ყური.
51 და მიუგო იესომ და უთხრა: მოუშვით აქ და შეეხო მის ყურს და განკურნა იგი.
52 და უთხრა იესომ მის წინააღმდეგ მოსულ მღვდელმთავრებს, ტაძრის მთავრებსა და უხუცესებს: როგორც ავაზაკზე გამოხვედით მახვილებითა და კეტებით;
53 ყოველდღე ვიყავი მე თქვენთან ტაძარში და არ აღმართეთ ხელი ჩემზე, მაგრამ ეს არის თქვენი ჟამი და ხელმწიფება ბნელისა.
- იესოს მიყვანა ანა მღვდელმთავართან (ინ.18,13-15; 19-23)
54 და როცა შეიპყრეს იგი, წაიყვანეს და შეიყვანეს მღვდელმთავრის სახლში, ხოლო პეტრე მისდევდა მოშორებით.
- პეტრეს მიერ იესოს უარყოფა (მთ.26,69-75; მკ.14,66-72 ინ.18,16-18; 25-27)
55 და დაანთეს ცეცხლი შუა ეზოში და, როცა გარს შემოუსხდნენ, დაჯდა პეტრეც მათ შორის.
56 და დაინახა იგი ვიღაც მხევალმა, მჯდომი სინათლეში, და მიაჩერდა მას და თქვა: ესეც მასთან იყო.
57 ხოლო მან უარყო და თქვა: დედაკაცო, არ ვიცნობ მას.
58 და ცოტა ხნის შემდეგ სხვამ დაინახა იგი და თქვა: შენც იმათგანი ხარ. ხოლო პეტრემ თქვა: კაცო, არა ვარ.
59 და როცა გავიდა დაახლოებით ერთი ჟამი, ვიღაც სხვა ამტკიცებდა და ამბობდა: ჭეშმარიტად ესეც მათთან იყო, რადგან გალილეველია;
60 ხოლო პეტრემ უთხრა: კაცო, არ ვიცი, რას ამბობ. და მყისვე, ვიდრე იგი ამას ამბობდა, იყივლა მამალმა.
61 და მობრუნდა უფალი და შეხედა პეტრეს და გაახსენდა პეტრეს უფლის სიტყვა, რომელიც უთხრა მას: მამლის ყივილამდე სამგზის უარმყოფ მე.
62 და გამოვიდა გარეთ და ტიროდა მწარედ.
63 და კაცები, რომელთაც შეიპყრეს იესო, დასცინოდნენ მას და სცემდნენ,
64 და დააფარეს მას თავზე და სცემდნენ მას სახეში, ეკითხებოდნენ და ეუბნებოდნენ: იწინასწარმეტყველე, ვინ არის, ვინც დაგარტყა შენ?
65 და გმობდნენ და სხვასაც ბევრ რამეს ამბობდნენ მასზე.
- იესო საკრებულოს სამსჯავროზე (მთ.26.57-68; მკ.14,53-65; ინ.18,24)
66 და როგორც კი გათენდა დღე, შეიკრიბნენ ერის უხუცესები, მღვდელმთავრები და მწიგნობრები და წაიყვანეს იგი თავის საკრებულოში
67 და ეუბნებოდნენ: თუ შენ ხარ ქრისტე, გვითხარი ჩვენ. ხოლო მან უთხრა მათ: რომ გითხრათ თქვენ, არ ირწმუნებთ;
68 და რომ გკითხოთ, არ მიპასუხებთ, არც გამიშვებთ.
69 ამიერიდან იქნება ძე კაცისა, მჯდომარე ღვთის ძალის მარჯვნივ.
70 და უთხრა მას ყველამ: ნუთუ შენ ხარ ძე ღვთისა? ხოლო მან უთხრა მათ: თქვენ ამბობთ, რომ მე ვარ.
71 და მათ თქვეს: რაღად გვჭირდება მოწმეები? რადგან ჩვენ თვითონ გვესმის მაგის პირიდან.
490,23,0,
- იესო პილატეს სამსჯავროზე (მთ.27,11-26; მკ.15,1-15; ინ.18,28-40)
1 და ადგა მთელი მათი სიმრავლე და მიიყვანეს იგი პილატესთან.
2 და დაუწყეს მას ბრალის დადება და ამბობდნენ: ვნახეთ ეს, რომ აცდუნებდა ჩვენს მოდგმას და უშლიდა, ხარკი მიეცათ კეისრისთვის, და ამბობდა, რომ თვითონ არის ქრისტე მეფე.
3 ხოლო პილატემ ჰკითხა მას და უთხრა: შენა ხარ მეფე იუდეველთა? და მან მიუგო და უთხრა მას: შენ ამბობ.
4 და პილატემ უთხრა მღვდელმთავრებს და ხალხს: ვერავითარი ბრალი ვერ ვპოვე ამ კაცში.
5 ხოლო ისინი დაჟინებით ამბობდნენ: აქეზებს ერს და ასწავლის მთელ ჰურიასტანს, დაწყებული გალილეიდან აქამდე.
- იესოს გაგზავნა ჰეროდე მეფესთან
6 ხოლო პილატემ, როცა გაიგონა გალილეა, ჰკითხა მათ: განა გალილეიდან არის ეს კაცი?
7 და მიხვდა, რომ ჰეროდეს სამფლობელოდან არის, და გაგზავნა იგი ჰეროდესთან, რადგან იყო ისიც იერუსალიმში იმ დღეებში;
8 ხოლო ჰეროდემ ნახა რა იესო, გაიხარა ძლიერ, რადგან დიდი ხანია, უნდოდა მისი ნახვა, ვინაიდან ესმოდა მის შესახებ და იმედი ჰქონდა, რომ იხილავდა რაიმე სასწაულს, მის მიერ აღსრულებულს;
9 და ეკითხებოდა მას ბევრს, ხოლო იგი არაფერს მიუგებდა მას.
10 და იდგნენ მღვდელმთავრები და მწიგნობრები და თავგამოდებით ბრალს სდებდნენ მას.
11 და დაამცირა იგი ჰეროდემ თავის ჯარისკაცებთან ერთად და დასცინა და შემოსა იგი ბრწყინვალე სამოსით და გაუგზავნა იგი პილატეს.
12 და გახდნენ ერთმანეთის მეგობრები პილატე და ჰეროდე იმ დღეს, რადგან მანამდე მტრობა იყო მათ შორის.
- პილატეს უკანასკნელი მცდელობა იესოს განთავისუფლებისა (ინ.19,6-16)
13 ხოლო პილატემ მოუხმო მღვდელმთავრებს და მთავრებს და ერს
14 და უთხრა მათ: მომიყვანეთ მე ეს კაცი, როგორც მაცდუნებელი ერისა და, აჰა, მე თქვენ წინაშე დავკითხე და ვერ ვპოვე ამ კაცში ვერავითარი ბრალი, რაშიც ბრალს სდებდით მას,
15 ვერც ჰეროდემ, რადგან გავუგზავნე იგი მას; და აჰა, არაფერი ღირსი სიკვდილისა არ გაუკეთებია მას,
16 დავსჯი მას და გავათავისუფლებ, —
17 რადგან აუცილებლად უნდა გაეთავისუფლებინა მათთვის დღესასწაულზე ერთი.
18 და შეჰყვირა მთელმა სიმრავლემ და ამბობდა: სიკვდილი მაგას და გაგვითავისუფლე ჩვენ ბარაბა! —
19 რომელიც ქალაქში მომხდარი რაღაც ამბოხებისთვის და მკვლელობისთვის იყო ჩაგდებული საპყრობილეში.
20 კვლავ მოუხმო მათ პილატემ და უნდოდა იესოს განთავისუფლება;
21 ხოლო ისინი ყვიროდნენ და ამბობდნენ: ჯვარს აცვი, ჯვარს აცვი იგი!
22 და მან მესამედ უთხრა მათ: რა ბოროტება ჩაიდინა ამან? ვერავითარი სასიკვდილო ბრალი ვერ ვპოვე მასში; დავსჯი მას და გავათავისუფლებ.
23 ხოლო ისინი უტევდნენ და დიდი ხმით მოითხოვდნენ, ჯვარს ეცვათ იგი; და ძლიერდებოდა მათი და მღვდელმთავრების ხმები.
24 და პილატემ გადაწყვიტა, აესრულებინა მათი თხოვნა,
25 და გაუთავისუფლა მათ ბარაბა, ამბოხებისა და მკვლელობისათვის ჩაგდებული საპყრობილეში, რომელსაც ითხოვდნენ, ხოლო იესო გადასცა მათ ნებას.
- სვლა გოლგოთისკენ და ჯვარცმა (მთ.27,32-45; მკ.15,21-33; ინ.19,17-25)
26 და როგორც კი წაიყვანეს იგი, შეიპყრეს ვიღაც სიმონ კვირინელი, მომავალი მინდვრიდან, და დაადეს მას ჯვარი, რომ წაეღო და გაჰყოლოდა იესოს უკან.
27 და მისდევდა მას სიმრავლე ერისა და დედაკაცებისა, რომლებიც გლოვობდნენ და გოდებდნენ მასზე.
28 მიუბრუნდა მათ იესო და უთხრა: იერუსალიმის ასულნო, ნუ ტირით ჩემზე, არამედ თქვენს თავზე იტირეთ და თქვენს შვილებზე,
29 რადგან, აჰა, მოვა დღეები, როცა იტყვიან: ნეტარნი არიან ბერწნი და მუცელნი, რომელთაც არ უშვიათ, და ძუძუნი, რომელთაც არ გაუზრდიათ.
30 მაშინ დაუწყებენ თქმას მთებს: დაგვეცით ჩვენ, და ბორცვებს: დაგვფარეთ ჩვენ;
31 რადგან თუ ნედლ ხეს ამას უკეთებენ, ხმელს რაღა დაემართება?
32 და მოჰყავდათ სხვა ორი ბოროტმოქმედიც, მასთან ერთად რომ მოეკლათ.
33 და როდესაც მივიდნენ ადგილზე, რომელსაც ჰქვია თხემი, იქ ჯვარს აცვეს იგი და ბოროტმოქმედები მასთან ერთად, ერთი — მარჯვნივ და ერთი — მარცხნივ;
- იესოს ბოლო სიტყვები ჯვარზე და სიკვდილი (მთ.27,46-50; მკ.15,34-37; ინ.19,26-30)
34 ხოლო იესო ამბობდა: მამაო, მიუტევე მაგათ, რადგან არ იციან, რას აკეთებენ. და როცა იყოფდნენ მის სამოსს, იყარეს წილი.
35 და იდგა ერი და უყურებდა და დასცინოდნენ მთავრებიც მათთან ერთად და ამბობდნენ: სხვები იხსნა, იხსნას თავისი თავიც, თუ ეგ არის ქრისტე, რჩეული ღვთისა.
36 და შეურაცხყოფდნენ მას ჯარისკაცებიც და მიდიოდნენ და ძმარი მიჰქონდათ მისთვის
37 და ეუბნებოდნენ: თუ შენ ხარ მეფე იუდეველთა, იხსენი შენი თავი.
38 და იყო წარწერაც, რომელიც მის ზემოთ იყო დაწერილი ბერძნული, რომაული და ებრაული ასოებით: ეს არის იესო, მეფე იუდეველთა.
39 ხოლო ერთი ჩამოკიდებული ბოროტმოქმედთაგანი გმობდა მას და ამბობდა: თუ შენ ხარ ქრისტე, იხსენი თავი შენი და ჩვენც.
40 მიუგო მეორემ და გაკიცხა იგი და უთხრა: აღარც ღვთისა გეშინია შენ, რადგან იმავე სასჯელში ხარ;
41 ჩვენ სამართლიანად, ღირსი იმისა, რაც გავაკეთეთ, მოგვეგება, ხოლო ამას უჯერო არაფერი გაუკეთებია.
42 და ეუბნებოდა იესოს: მომიხსენე მე, უფალო, როცა მიხვალ შენს სასუფეველში.
43 ხოლო იესომ უთხრა მას: ამინ გეუბნები შენ: დღეს ჩემთან იქნები სამოთხეში.
44 და იყო დაახლოებით მეექვსე ჟამი და სიბნელე იყო მთელ ქვეყანაზე მეცხრე ჟამამდე.
45 და დაბნელდა მზე და გაიპო კრეტსაბმელი ტაძრისა შუაზე.
46 და შეჰყვირა დიდი ხმით და თქვა: მამაო, შენს ხელთ შევვედრებ ჩემს სულს. და ეს თქვა და განუტევა სული.
- იესოს სიკვდილის შემდგომი მოვლენები (მთ.27,51-56; მკ.15,38-41; ინ.19,31-37)
47 და იხილა რა ასისთავმა, რაც მოხდა, ადიდებდა ღმერთს და ამბობდა: ჭეშმარიტად ეს კაცი მართალი იყო.
48 და მთელი ხალხი, მასთან მოსული ამის სახილველად, ხედავდა, რაც მოხდა, და იცემდნენ მკერდში და უკან ბრუნდებოდნენ.
49 და იდგა მოშორებით ყველა, ვინც იცნობდა მას, და დედაკაცები, რომლებიც გაჰყვნენ გალილეიდან, და უყურებდნენ მას.
- იესოს დაკრძალვა (მთ.27,57-61; მკ.15,42-47; ინ.19,38-42)
50 და, აჰა, კაცი, სახელად იოსები, მრჩეველი, კაცი კეთილი და მართალი
51 იგი არ იყო თანამზრახველი მათი განზრახვისა და საქმისა — იყო არიმათიიდან, იუდეველთა ქალაქიდან, და მოელოდა ღვთის სასუფეველს.
52 იგი მივიდა პილატესთან და გამოითხოვა იესოს გვამი
53 და გადმოხსნა და გაახვია იგი სუდარაში და დადო იგი კლდეში გამოკვეთილ საფლავში, სადაც არავინ იყო დასვენებული.
54 და იყო პარასკევი დღე და შაბათი თენდებოდა.
55 და გაჰყვნენ მას დედაკაცები, რომლებიც მასთან ერთად იყვნენ მოსულნი გალილეიდან, და იხილეს საფლავი და როგორ დადეს მისი გვამი,
56 და დაბრუნდნენ და მოამზადეს სურნელება და ნელსაცხებელი და მდუმარედ იყვნენ შაბათს მცნებისამებრ.
490,24,0,
- მენელსაცხებლე დედები იესოს საფლავთან (მთ.28,1-4; მკ.16,1-4; ინ.20,1-2)
1 და ერთშაბათს, ცისკარზე ადრიანად მივიდნენ საფლავზე და მიიტანეს გამზადებული სურნელება; და ვიღაც სხვებიც იყვნენ მათთან ერთად.
2 და იპოვეს ლოდი გადაგორებული საფლავიდან
3 და შევიდნენ და ვერ იპოვეს გვამი უფლისა იესოსი.
- ანგელოზთა მიერ იესო ქრისტეს აღდგომის ხარება (მთ.28,5-8; მკ.16,5-8)
4 და იყვნენ რა ისინი საგონებელში ამის გამო, აჰა, ორი კაცი ზედ დაადგა მათ ელვარე სამოსით;
5 ხოლო ისინი შეშინებულნი იყვნენ და სახეები მიწისკენ დაეხარათ; და უთხრეს მათ: რად ეძებთ ცოცხალს მკვდრებთან?
6 არ არის აქ, არამედ აღდგა. გაიხსენეთ, როგორ გეუბნებოდათ თქვენ, ვიდრე იყო გალილეაში,
7 და გითხრათ: მართებს ძეს კაცისას გადაცემა ცოდვილ კაცთა ხელში და ჯვარცმა და მესამე დღეს აღდგომა;
8 და გაახსენდათ მისი სიტყვები
9 და დაბრუნდნენ საფლავიდან და აუწყეს ეს ყოველივე იმ თერთმეტს და ყველა დანარჩენს.
10 და იყვნენ მაგდალელი მარიამი და იოანა და მარიამ იაკობისა და დანარჩენები მათთან ერთად, რომლებიც ეუბნებოდნენ მოციქულებს ამას.
11 და გამოჩნდა მათი სიტყვები მათ წინაშე, როგორც სისულელე, და არ ირწმუნეს მათი;
- პეტრე და იოანე იესოს საფლავთან (ინ.20,3-10)
12 ხოლო პეტრე ადგა და გაიქცა საფლავზე და შეიხედა და დაინახა მხოლოდ ტილოები და წავიდა თავისთან, გაკვირვებული მომხდარით.
- იესოს გამოცხადება ემაოსის გზაზე (მკ.16,12-13)
13 და აჰა, ორი მათგანი მიდიოდა იმავე დღეს დაბაში, რომელიც დაშორებულია იერუსალიმიდან სამოც უტევანზე და რომლის სახელია ემაოსი;
14 და ესენი საუბრობდნენ ერთმანეთთან იმ ყველაფერზე, რაც მოხდა.
15 და იყო, მათი საუბრისას და ძიებისას თვით იესო მიუახლოვდა და მიდიოდა მათთან ერთად;
16 ხოლო მათ თვალები აებათ, რომ ვერ ეცნოთ იგი.
17 და უთხრა მათ: რას ნიშნავს ეს სიტყვები, რაზეც ერთმანეთთან საუბრობთ სიარულისას და ხართ მწუხარენი?
18 და მიუგო ერთმა მათგანმა, სახელად კლეოპამ, და უთხრა მას: იერუსალიმში მარტო შენ ხარ მწირი, რომელმაც არ იცი, რა მოხდა იქ ამ დღეებში?
19 და უთხრა მათ: რა? ხოლო მათ უთხრეს მას: იესო ნაზარეველის შესახებ, რომელიც იყო კაცი წინასწარმეტყველი, ძლიერი საქმითა და სიტყვით ღვთისა და მთელი ერის წინაშე,
20 როგორ გადასცეს იგი მღვდელმთავრებმა და ჩვენმა მთავრებმა, რომ დაესაჯათ სიკვდილით, და ჯვარს აცვეს იგი,
21 ხოლო ჩვენ იმედი გვქონდა, რომ ის არის, ვისაც უნდა ეხსნა ისრაელი, და ამ ყველაფერთან ერთად, ეს მესამე დღეა, რაც ეს მოხდა,
22 მაგრამ ზოგიერთმა დედაკაცმა, ჩვენგანმა, გაგვაოგნა ჩვენ, როცა მივიდნენ დილაადრიან საფლავზე
23 და ვერ იპოვეს მისი გვამი, მოვიდნენ და თქვეს, რომ იხილეს ჩვენება ანგელოზთა, რომლებმაც უთხრეს: ცოცხალია იგი.
24 და მივიდა ზოგიერთი ჩვენგანი საფლავზე და ნახა ისე, როგორც დედაკაცებმა თქვეს, ხოლო იგი ვერ იხილეს.
25 და მან უთხრა მათ: ო, უგუნურნო და გულით მძიმენო, რომ გერწმუნათ ყველაფერი, რასაც ამბობდნენ წინასწარმეტყველნი,
26 განა ასე არ უნდა ვნებულიყო ქრისტე და შესულიყო თავის დიდებაში?
27 და დაიწყო მოსედან და წინასწარმეტყველთაგან და განუმარტავდა მათ ყველაფერს, დაწერილს, თავის შესახებ.
28 და მიუახლოვდნენ დაბას, სადაც მიდიოდნენ, და მან მოიმიზეზა, რომ უფრო შორს უნდა წასულიყო.
29 და აიძულებდნენ მას და ეუბნებოდნენ: დარჩი ჩვენთან, რადგან შემწუხრდა და მიწურულია დღე. და შევიდა მათთან დასარჩენად.
30 და იყო, ინახით იჯდა რა იგი მათთან, აიღო პური, აკურთხა და გატეხა და აძლევდა მათ;
31 ხოლო მათ აეხილათ თვალები და იცნეს იგი. და იგი უჩინარი გახდა მათთვის;
32 ხოლო ისინი ეუბნებოდნენ ერთმანეთს: განა ჩვენი გული ანთებული არ იყო, როცა გვეუბნებოდა ჩვენ გზაში, როცა გვიხსნიდა ჩვენ წერილს?
33 და ადგნენ იმავე ჟამს და დაბრუნდნენ იერუსალიმში და ნახეს შეკრებილნი — თერთმეტნი და ვინც მათთან იყვნენ,
34 რომლებიც ამბობდნენ: ჭეშმარიტად აღდგა უფალი და ეჩვენა სიმონს.
35 და ისინი უამბობდნენ, რაც გზაში მოხდა, და როგორ გამოეცხადა იგი მათ პურის გატეხისას;
- იესოს გამოცხადება მოწაფეებთან (მკ.16,14; ინ.20,19-23)
36 ხოლო როცა ისინი ამას ამბობდნენ, თავად იესო დადგა მათ შორის და უთხრა მათ: მშვიდობა თქვენდა.
37 და შეძრწუნდნენ და შეეშინდათ, ეგონათ, რომ სული იხილეს;
38 ხოლო მან უთხრა მათ: რად ხართ შეძრწუნებულნი და რატომ აღიძვრებიან გულისსიტყვები თქვენს გულში?
39 ნახეთ ჩემი ხელები და ფეხები, რადგან თავად მე ვარ; ხელი შემახეთ მე და ნახეთ, რადგან სულს ხორცი და ძვალი არა აქვს, ხოლო ხედავთ, რომ მე მაქვს.
40 და ეს თქვა და უჩვენა მათ ხელები და ფეხები.
41 და როცა კიდევ ვერ ირწმუნეს მათ სიხარულისგან და უკვირდათ, უთხრა მათ იესომ: გაქვთ რამე საჭმელი აქ?
42 ხოლო მათ მისცეს მას შემწვარი თევზის ნაჭერი და თაფლიანი ფიჭა.
43 და ჭამა მათ წინაშე და რაც დარჩა, მისცა მათ
44 და უთხრა: ეს არის სიტყვები, რომლებსაც გეუბნებოდით თქვენ, ვიდრე ვიყავი თქვენთან: უნდა აღსრულდეს ყოველივე, რაც დაწერილია მოსეს სჯულში და წინასწარმეტყველებებში და ფსალმუნებში ჩემ შესახებ.
45 მაშინ გაუხსნა მათ გონება, რომ გაეგოთ წერილი,
46 და უთხრა მათ: ასე უნდა ვნებულიყო ქრისტე და აღმდგარიყო მკვდრეთით მესამე დღეს
47 და ქადაგებულიყო მისი სახელით სინანული და ცოდვათა მიტევება ყველა წარმართისათვის. დაიწყეთ იერუსალიმიდან,
48 რადგან თქვენ ხართ მოწმე ამისი.
49 და, აჰა, მე მოვავლენ აღთქმას ჩემი მამისას თქვენზე, ხოლო თქვენ დასხედით ქალაქ იერუსალიმში, ვიდრე არ შეიმოსებით მაღლიდან ძალით.
- იესო ქრისტეს ამაღლება (მკ.16,19-20)
50 და გაიყვანა ისინი ბეთანიამდე და აღაპყრო ხელები და აკურთხა ისინი.
51 და იყო, როცა იგი აკურთხებდა მათ, გაშორდა მათ და ადიოდა ზეცაში.
52 და მათ თაყვანი სცეს მას და მიბრუნდნენ იერუსალიმში დიდი სიხარულით
53 და იყვნენ მუდამ ტაძარში, აქებდნენ და აკურთხებდნენ ღმერთს.
