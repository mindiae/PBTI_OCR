720,1,0,
1 იუდა, იესო ქრისტეს მონა და ძმა იაკობისა — თქვენ, მამა ღმერთის მიერ განწმედილ და იესო ქრისტეს მიერ დაცულ რჩეულებს:
2 წყალობა თქვენთან და მშვიდობა და სიყვარული გამრავლდეს.
3 საყვარელნო, მთელი გულმოდგინება გამოვიჩინე, მომეწერა თქვენთვის ზოგადად ხსნის შესახებ; საჭიროდ მივიჩნიე, მომეწერა თქვენთვის და გევედრებით, რომ წმიდათათვის ერთხელ გადმოცემული სარწმუნოებისათვის იღვაწოთ,
4 რადგან შემოგვეპარნენ ვიღაც კაცები, რომლებიც ძველთაგანვე განჩინებულნი იყვნენ ამ სასჯელისთვის, უღვთონი, რომლებიც ჩვენი ღმერთის მადლს გადააქცევენ გარყვნილებად და ჩვენს ერთადერთ მეუფესა და უფალს, იესო ქრისტეს, უარყოფენ.
5 მინდა, შეგახსენოთ თქვენ, რომლებმაც იცით ეს ყველაფერი, რომ უფალმა ერთხელ ეს ერი ეგვიპტის ქვეყნიდან გამოიხსნა, ხოლო შემდეგ ურწმუნონი ამოწყვიტა,
6 ანგელოზები კი, რომლებმაც არ შეინარჩუნეს თავისი პირველსახე, არამედ დატოვეს საკუთარი სამკვიდრებელი, მარადიული საკვრელებით დაიცვა წყვდიადის ქვეშ დიდი დღის სამსჯავროსათვის,
7 როგორც სოდომი და გომორა და მათ გარშემო ქალაქები, რომლებიც მათ მსგავსად მრუშობდნენ და მისდევდნენ განსხვავებულ ხორციელ ვნებებს, და წარმოადგენენ იმათ მაგალითს, რომლებიც საუკუნო ცეცხლის სასჯელს იღებენ.
8 მსგავსადვე ესენიც, რომლებიც სიზმრებში არიან, ხორცს იბილწავენ, უფლებას უგულებელყოფენ და დიდებათა გმობენ.
9 ხოლო მიქაელ მთავარანგელოზმა, მსჯელობდა რა ეშმაკთან და ედავებოდა მოსეს სხეულის გამო, ვერ გაბედა მსჯავრის დადება გმობისთვის, არამედ უთხრა: შეგრისხოს შენ უფალმა.
10 ხოლო ესენი, რაც არ იციან, გმობენ, ხოლო რაც ბუნებით, როგორც პირუტყვებმა, იციან, იმით იხრწნებიან.
11 ვაი მათ, რადგან კაინის გზით წავიდნენ და ბალაამივით საზღაურის საცდურს აჰყვნენ და კორესავით წინააღმდეგობის გამო დაიღუპნენ.
12 ესენი, რომლებიც თქვენს სიყვარულის სერობებზე მაცდუნებელნი არიან, თქვენთან ერთად ილხენენ და ღვთის შიშის გარეშე თვითონ მწყემსავენ საკუთარ თავს, არიან უწყლო ღრუბლები, ქარისგან მიმოტაცებულნი, გვიანი შემოდგომის უნაყოფო ხეები, ორგზის მომკვდარნი, ძირიანად აღმოფხვრილნი,
13 ზღვის მძვინვარე ტალღები, რომლებიც საკუთარ სისაძაგლეს აქაფებენ, ცდომილი ვარსკვლავები, რომელთათვისაც სიბნელის წყვდიადი საუკუნოდ არის დაცული.
14 და იწინასწარმეტყველა მათთვისაც ადამიდან მეშვიდემ, ენოქმა, და თქვა: აჰა, მოვიდა უფალი თავისი ათი ათასობით წმიდანით,
15 რათა აღასრულოს მსჯავრი ყველასთვის და ამხილოს მათგან ყოველი უღვთო ყველა მათი უღვთო საქმის გამო, რომლითაც უსჯულოებდნენ, და ყოველი ულმობელი სიტყვის გამო, რომელსაც ამბობდნენ მის წინააღმდეგ ცოდვილი უღვთოები.
16 ესენი არიან მდრტვინავნი, უკმაყოფილონი, საკუთარ გულისითქმებს აყოლილნი; და მათი პირი მედიდურად მეტყველებს და პირმოთნეობენ ანგარების გამო.
17 ხოლო თქვენ, საყვარელნო, გაიხსენეთ სიტყვები, წინასწარ თქმული ჩვენი უფლის, იესო ქრისტეს, მოციქულთა მიერ,
18 რადგან გეუბნებოდნენ თქვენ, რომ უკანასკნელ ჟამს იქნებიან დამცინავნი, საკუთარი უღვთო გულისთქმებისამებრ მავალნი.
19 ესენი არიან განდგომილნი, მშვინვიერნი, რომელთაც სული არ გააჩნიათ.
20 ხოლო თქვენ, საყვარელნო, თქვენი უწმიდესი რწმენით სულიწმიდით მლოცველებმა აღზარდეთ საკუთარი თავი.
21 თქვენი თავი ღვთის სიყვარულით დაიცავით და ელოდეთ ჩვენი უფლის, იესო ქრისტეს, წყალობას საუკუნო ცხოვრებისათვის.
22 ზოგ დაეჭვებულს სწყალობდეთ,
23 ხოლო ზოგი შიშით იხსენით ცეცხლიდან გამოტაცებისას და გძულდეთ ხორცისგან შეგინებული სამოსიც კი.
24 ხოლო იმას, ვისაც ძალუძს, დაგიცვათ თქვენ დაცემისგან და უმანკონი სიხარულში დაგადგინოთ თავისი დიდების წინაშე,
25 ერთადერთ ბრძენ ღმერთს, ჩვენს მაცხოვარს, ჩვენი უფლის, იესო ქრისტეს, მიერ დიდება და დიდებულება, ძალა და ხელმწიფება უწინარეს ყოველთა საუკუნეთა და აწ და უკუნითი უკუნისამდე, ამინ.
