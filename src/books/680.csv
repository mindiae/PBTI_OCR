680,1,0,
1 სიმონ-პეტრე, მონა და მოციქული იესო ქრისტესი — იმათ, ვისაც იმავე ღირსების სარწმუნოება ხვდა წილად, რაც ჩვენ, ჩვენი ღვთისა და მაცხოვრის, იესო ქრისტეს, სიმართლით:
2 მადლი თქვენდა და მშვიდობა გამრავლდეს ღვთისა და ჩვენი უფლის, იესო ქრისტეს, შემეცნებით.
3 როგორც მისი ღვთაებრივი ძალისგან მოგვენიჭა ჩვენ ყოველივე ცხოვრებისათვის და ღვთისმოსაობისათვის იმის შემეცნებით, ვინც მოგვიწოდა ჩვენ თავისი დიდებით და სახიერებით,
4 რომელთა მიერაც მოგვანიჭა ჩვენ ძვირფასი და დიდებული აღთქმანი, რათა მათ მიერ გახდეთ თანაზიარნი ღვთაებრივი ბუნებისა და განერიდოთ ამ სოფლის გულისთქმით ხრწნას,
5 ასევე ამაში გამოიჩინეთ მთელი გულმოდგინება და წარმოაჩინეთ თქვენს რწმენაში სათნოება, და სათნოებაში — შემეცნება,
6 და შემეცნებაში — თავშეკავება, და თავშეკავებაში — მოთმინება და მოთმინებაში — ღვთისმოსაობა,
7 და ღვთისმოსაობაში — ძმათმოყვარეობა, და ძმათმოყვარეობაში — სიყვარული,
8 რადგან, თუ ეს თქვენშია და მრავლდება, არ იქნებით უქმად, არც უნაყოფოდ ჩვენი უფლის, იესო ქრისტეს, შემეცნებისას;
9 ხოლო ვისაც ეს არა აქვს, ბრმა არის, თვალდახუჭული, რადგან დაავიწყდა განწმენდა თავისი ძველი ცოდვებისგან.
10 ამიტომ, ძმანო, უფრო მეტად ეცადეთ, კეთილი საქმეებით განამტკიცოთ თქვენი მოწოდება და რჩეულობა, რადგან ამის მოქმედნი არასოდეს შეცდებით;
11 არამედ ასე გულუხვად გებოძებათ თქვენ შესვლა ჩვენი უფლის და მაცხოვრის, იესო ქრისტეს, საუკუნო სასუფეველში.
12 ამიტომ არასოდეს დამეზარება ამის შეხსენება თქვენთვის, თუმცა იცით და მტკიცედ დგახართ მოწევნულ ჭეშმარიტებაზე.
13 და სამართლიანად მიმაჩნია, რომ, ვიდრე ვარ ამ სამყოფელში, გამოგაფხიზლოთ თქვენ შეხსენებით.
14 ვიცი, რომ მალე უნდა დავტოვო ჩემი სამყოფელი, როგორც უფალმა ჩვენმა, იესო ქრისტემ, გამომიცხადა მე,
15 და ვეცდები, რათა ჩემი გასვლის შემდეგაც ყოველ ჯერზე იხსენებდეთ თქვენ ამას,
16 რადგან არა გამოგონილ ზღაპრებს აყოლილებმა გაუწყეთ თქვენ ჩვენი უფლის, იესო ქრისტეს, ძალა და მოსვლა, არამედ თვითმხილველებმა მისი დიდებულებისა,
17 რადგან მიიღო მამა ღმერთისგან პატივი და დიდება — ხმა, რომელიც მოვიდა ასეთი დიდადმშვენიერი დიდებიდან მასზე: ეს არის ძე ჩემი საყვარელი, რომელიც სათნოა ჩემთვის.
18 და ეს ხმა, გადმოსული ზეციდან, ჩვენ გავიგონეთ, როცა მასთან ერთად ვიყავით წმიდა მთაზე.
19 და გვაქვს უმტკიცესი წინასწარმეტყველური სიტყვა, რომელსაც, კარგს აკეთებთ, რომ შეუდექით, როგორც სანთელს, რომელიც ანათებს ბნელ ადგილას, ვიდრე დღე გათენდება და ცისკრის ვარსკვლავი ამობრწყინდება თქვენს გულებში.
20 უწინარეს ყოვლისა, იცოდეთ, რომ წერილის არცერთი წინასწარმეტყველება თვითნებურად არ განიმარტება,
21 რადგან კაცის ნებით არასოდეს მოცემულა წინასწარმეტყველება, არამედ სულიწმიდით აღძრული ღვთის წმინდა კაცები გამოთქვამდნენ.
680,2,0,
1 ხოლო იყვნენ ცრუწინასწარმეტყველნიც ერში, როგორც თქვენ შორისაც იქნებიან ცრუმოძღვრები, რომლებიც შემოიტანენ წარმწყმედელ მწვალებლობებს და თავის გამომსყიდველ მეუფეს უარყოფენ და სწრაფად მოიწევენ საკუთარ თავზე წარწყმედას.
2 და მრავალნი აჰყვებიან მათ გარყვნილებას, რომელთა გამოც ჭეშმარიტების გზა დაიგმობა;
3 და ანგარების გამო მაცდური სიტყვებით მოგისყიდიან თქვენ ისინი, რომელთა სასჯელიც ოდითგანვე არ ცხრება და მათი წარწყმედა არ თვლემს.
4 რადგან თუ ღმერთმა ცოდვით დაცემული ანგელოზები არ დაინდო, არამედ წყვდიადის ჯაჭვებით შეკრულნი ჯოჯოხეთში ჩაუარა და გადასცა დასაცავად სამსჯავროსთვის,
5 და თუ არც ის პირველი ქვეყანა დაინდო, არამედ ნოე, მერვე მქადაგებელი სიმართლისა, დაიცვა და წარღვნა მოაწია უღმრთოთა სოფელზე,
6 და თუ სოდომისა და გომორის ქალაქების დაქცევა განაჩინა და ფერფლად აქცია და მაგალითად მისცა მომავალ უღვთოებს,
7 ხოლო მართალი ლოტი, გატანჯული უსჯულოთა გარყვნილი ქცევით, იხსნა —
8 რადგან მართალი, დამკვიდრდა რა მათ შორის, მათი უწესო საქმეების ხედვით და სმენით ყოველდღიურად ტანჯავდა მართალ სულს —
9 იცის უფალმა ღვთისმოსავთა განსაცდელისგან გამოხსნა, ხოლო უსჯულოთა დაცვა განკითხვის დღისთვის დასასჯელად,
10 ხოლო უფრო მეტად იმათი, რომლებიც ხორციელი გულისთქმების სიბილწეს მისდევენ და უფლებას უგულებელყოფენ; კადნიერები, თავხედები, დიდებათა წინაშე არ ძრწიან, არამედ გმობენ,
11 მაშინ როდესაც ანგელოზებს, რომლებიც ძლიერებით და ძალით აღმატებულნი არიან, არ გამო აქვთ მათთვის უფლის წინაშე გმობის მსჯავრი.
12 ხოლო ესენი, როგორც პირუტყვი ცხოველები, ბუნებით ნაშობნი დასაჭერად და დასახოცად, გმობენ იმას, რაშიც უმეცარნი არიან; თავისი გახრწნით გაიხრწნებიან
13 და მიიღებენ უსჯულოების საზღაურს. სიამოვნებად მიაჩნიათ ყოველდღიური განცხრომა; ბილწნი და მანკიერნი, განცხრომით არიან თავის ცდომილებაში და თქვენთან ერთად ილხენენ.
14 თვალები სავსე აქვთ მრუშობით და დაუცხრომელი ცოდვებით და აცდუნებენ მერყევ სულებს; გულები აქვთ გაწვრთნილი ანგარებით, შვილები წყევლისა!
15 დატოვეს სწორი გზა, შეცდნენ და გაჰყვნენ ბალაამ ბოსორის ძის გზას, რომელმაც სიცრუის საზღაური შეიყვარა.
16 მისი უსჯულოების მამხილებელი იყო უტყვი სახედარი, რომელიც ადამიანის ხმით ამეტყველდა და შეაჩერა წინასწარმეტყველის უგუნურება.
17 ესენი არიან უწყლო წყაროები, ქარიშხლისგან მიმოტაცებული ღრუბლები, რომელთათვისაც სიბნელე წყვდიადისა საუკუნოდ არის დაცული,
18 რადგან მაღალფარდოვანი ამაოდმეტყველებით აცდუნებენ ბილწი ხორციელი გულისთქმებით იმათ, ვინც ოდნავ დასცილდა მაცდური ცხოვრების წესის მიმდევრებს;
19 თავისუფლებას აღუთქვამენ მათ, თვითონ კი არიან მონები გახრწნილებისა, რადგან ვინც რითია ძლეული, იმას ემონება;
20 რადგან, რომლებიც გაექცნენ ამ სოფლის სიბილწეთ ჩვენი უფლის და მაცხოვრის, იესო ქრისტეს, შემეცნებით და კვლავ იხლართებიან და იძლევიან მათგან, იქნება მათთვის უკანასკნელი პირველზე უარესი,
21 რადგან უმჯობესი იყო მათთვის, არ შეეცნოთ გზა სიმართლისა, ვიდრე შეეცნოთ და პირი ებრუნებინათ მათთვის მიცემული წმიდა მცნებისგან.
22 დაემართათ მათ იმ ჭეშმარიტი ანდაზისამებრ: ძაღლი მიუბრუნდა თავის ნარწყევს და დაბანილი ღორი – წუმპეს საგორაოდ.
680,3,0,
1 აჰა, საყვარელნო, უკვე მეორე ეპისტოლეს გწერთ თქვენ, რომლებშიც შეხსენებით ვაღვიძებ თქვენს უმწიკვლო გონებას,
2 რათა გახსოვდეთ ადრე ნათქვამი სიტყვები წმიდა წინასწარმეტყველებისა და თქვენი მოციქულებისა მცნება უფლისა და მაცხოვრისა.
3 უწინარეს ყოვლისა, იცოდეთ, რომ უკანასკნელ დღეებში მოვლენ მკრეხელები, თავისი გულისთქმებისამებრ მავალნი,
4 და იტყვიან: სად არის აღთქმა მისი მოსვლისა? რადგან მას შემდეგ, რაც მამებმა განისვენეს, ყოველივე ისევე რჩება შექმნის დასაბამიდან.
5 რადგან ეს უნდათ, დაფარულია მათთვის, რომ ცანი იყვნენ პირველად და ქვეყანა წყლისგან და წყლით შეიქმნა ღვთის სიტყვით,
6 რომლის მიერაც მაშინდელი ქვეყანა წყლით წაირღვნა და მოისპო.
7 ხოლო ახლა ცანი და ქვეყანა იმავე სიტყვით არიან დაცულნი, ცეცხლისთვის შენახულნი განკითხვის დღემდე და უღვთო კაცთა წარსაწყმედად.
8 ხოლო ეს ერთიც ნუ იქნება დაფარული თქვენთვის, საყვარელნო, რომ ერთი დღე უფლისთვის როგორც ათასი წელი, და ათასი წელი — როგორც ერთი დღე;
9 არ აყოვნებს უფალი აღთქმის აღსრულებას, როგორც ზოგიერთებს დაყოვნებად მიაჩნიათ, არამედ სულგრძელია თქვენ მიმართ, რადგან არ სურს არავის წარწყმედა, არამედ — რომ ყველა სინანულით მოიქცეს.
10 ხოლო მოვა უფლის დღე, როგორც მპარავი ღამით, როცა ცანი გრგვინვით წარხდებიან და აალებული პირველსაწყისები დაიშლება და ქვეყანა და მისი საქმეები დაიწვება.
11 რადგან ეს ყოველივე ასე დაიშლება, როგორები უნდა იყოთ წმიდა ცხოვრების წესით და ღვთისმოსაობით თქვენ,
12 რომლებიც ელოდებით და ესწრაფით ღვთის დღის მოსვლას, როდესაც ცეცხლმოდებული ცანი დაირღვევიან და აალებული პირველსაწყისები დადნება?!
13 ახალ ცებს და ახალ ქვეყანას, მისი აღთქმისამებრ, მოველით, რომლებშიც სიმართლე მკვიდრობს.
14 ამიტომ, საყვარელნო, ელოდებით რა ამას, ისწრაფეთ, რომ უმანკონი და უბიწონი მშვიდობით აღმოჩნდეთ მის წინაშე,
15 და ჩვენი უფლის სულგრძელება ხსნად მიიჩნიეთ, როგორც ჩვენმა საყვარელმა ძმამ, პავლემაც, მისთვის მოცემული სიბრძნისამებრ მოგწერათ თქვენ,
16 როგორც ამის შესახებ ამბობს თავის ყველა ეპისტოლეში, რომლებშიც ძნელად გასაგებია ზოგი რამ, რასაც უსწავლელნი და მერყევნი თავის წარსაწყმედად ამახინჯებენ ისევე, როგორც სხვა წერილებს.
17 ასე რომ, საყვარელნო, რადგან თქვენ წინასწარ იცით ეს, გაფრთხილდით, რათა არ გაგიტაცოთ უსჯულოთა საცდურმა და არ დაკარგოთ თქვენი სიმტკიცე,
18 არამედ აღიზარდოთ ჩვენი უფლისა და მაცხოვრის, იესო ქრისტეს, მადლითა და შემეცნებით. მისია დიდება აწ და საუკუნო დღეს, ამინ.
