660,1,0,
1 იაკობი, ღვთისა და უფლის იესო ქრისტეს, მონა, თორმეტ ტომს, განთესილს — გიხაროდეთ.
2 ყოველივე სიხარულად მიიჩნიეთ, ჩემო ძმებო, როცა სხვადასხვაგვარ განსაცდელში ჩაცვივდებით.
3 იცოდეთ, რომ თქვენი რწმენის გამოცდა ქმნის მოთმინებას,
4 ხოლო მოთმინებას სრულყოფილი საქმე ახლდეს, რათა იყოთ სრულყოფილნი და უზადონი, არაფრით ნაკლულევანნი.
5 ხოლო თუ რომელიმე თქვენგანს აკლია სიბრძნე, ითხოვოს ღვთისაგან, რომელიც აძლევს ყველას უპირობოდ და არ აყვედრის, და მიეცემა მას.
6 და ითხოვოს რწმენით და ნურაფერი დააეჭვებს, რადგან, ვინც დაეჭვდება, მსგავსია ზღვის ღელვისა, ქარით აღძრულისა და მიმოტაცებულისა.
7 არ ეგონოს იმ კაცს, რომ რამეს მიიღებს ღვთისაგან.
8 კაცი ორგული მერყევია თავის ყველა გზაზე.
9 იქადდეს დამდაბლებული ძმა თავისი სიმაღლით,
10 ხოლო მდიდარი — თავისი სიმდაბლით, რადგან როგორც ბალახის ყვავილი წარმავალია;
11 რადგან ამოვიდა მზე მცხუნვარებით და გაახმო ბალახი და დასცვივდა მას ყვავილი და მისი პირის მშვენიერება განქარდა; ასევე მდიდარიც თავის სარბიელზე დაჭკნება.
12 ნეტარია კაცი, რომელიც ითმენს განსაცდელს, რადგან გამოცდილი მიიღებს ცხოვრების გვირგვინს, რომელიც აღუთქვა ღმერთმა თავის მოყვარეებს.
13 ნურავინ იტყვის განსაცდელისას: ღვთისგან გამოვიცდები, რადგან ღმერთი არ გამოიცდება ბოროტისგან და არავის გამოსცდის იგი,
14 არამედ თითოეული გამოიცდება საკუთარი გულისთქმისგან, წარიტაცება რა და ცდუნდება.
15 შემდეგ გულისთქმა ჩასახავს და შობს ცოდვას, ხოლო აღსრულებული ცოდვა შობს სიკვდილს.
16 ნუ ცდებით, ჩემო საყვარელო ძმებო.
17 ყოველი მოცემული კეთილი და ყოველი სრულყოფილი საბოძვარი ზეგარდამო არის გარდამოსული ნათელთა მამისაგან, რომელთანაც არ არის ცვალებადობა ან ცვლილების აჩრდილი.
18 ინება და გვშვა ჩვენ ჭეშმარიტების სიტყვით, რათა ვიყოთ ჩვენ რაიმე პირველნაყოფი მის ქმნილებათაგან.
19 ასე რომ, ჩემო საყვარელო ძმებო, იყოს ყოველი კაცი მოსწრაფე სმენისას, თავშეკავებული საუბრისას, თავშეკავებული გულისწყრომისას,
20 რადგან კაცის გულისწყრომა არ აღასრულებს ღვთის სამართალს.
21 ამიტომ მოიშორეთ ყოველგვარი სიბილწე და ნასახი უკეთურებისა და სიმშვიდით მიიღეთ ნერგი სიტყვისა, რომელსაც შეუძლია თქვენი სულების ცხონება.
22 და იყავით აღმსრულებელნი სიტყვისა და არა მხოლოდ მსმენელნი, მაცდუნებელნი საკუთარი თავისა,
23 რადგან თუ ვინმე მსმენელია სიტყვისა და არა აღმსრულებელი, იგი მსგავსია კაცისა, რომელიც სარკეში აკვირდება თავის სახეს, რომელიც ნაბოძები აქვს დაბადებიდან;
24 რადგან დააკვირდა საკუთარ თავს და წავიდა და მყისვე დაავიწყდა, როგორი იყო.
25 ხოლო ვინც ჩასწვდა თავისუფლების სრულყოფილ სჯულს და შეუდგა მას, იგი არის არა მსმენელი და დამვიწყებელი, არამედ აღმსრულებელი საქმისა; იგი ნეტარი იქნება თავის საქმიანობაში.
26 თუ ვინმეს ჰგონია თქვენ შორის, რომ კეთილმსახურია, და აღვირს არ ამოსდებს თავის ენას, არამედ აცდუნებს თავის გულს, ამაოა მისი მსახურება.
27 წმინდა და უბიწო მსახურება ღვთისა და მამის წინაშე — ეს არის: მიხედვა ობოლთა და ქვრივთა მათ გასაჭირში და უმანკოდ დაცვა თავისა ამ სოფლისგან.
660,2,0,
1 ჩემო ძმებო, მიკერძოებით ნუ გაქვთ რწმენა ჩვენი უფლის, იესო ქრისტეს, დიდებისა;
2 რადგან თუ შევა თქვენს შესაკრებელში კაცი ოქროს ბეჭდით და ბრწყინვალე სამოსით და შევა გლახაკიც შელახული სამოსით
3 და შეხედავთ ბრწყინვალე სამოსით შემოსილს და ეტყვით მას: შენ დაჯექი აქ კარგად. — და გლახაკს ეტყვით: შენ დადექი იქ ან დაჯექი აქ, ჩემ ფეხთით. —
4 განა არ განასხვავეთ თქვენს თავში და არ გახდით მსაჯულები ბოროტი გულისზრახვებით?
5 ისმინეთ, ჩემო საყვარელო ძმებო: განა ღმერთმა არ გამოირჩია გლახაკნი ამ სოფლისა, მდიდარნი რწმენით და მემკვიდრენი სასუფევლისა, რომელიც აღუთქვა თავის მოყვარეებს?
6 ხოლო თქვენ შეურაცხყავით გლახაკი. განა მდიდრები არ მძლავრობენ თქვენზე და არ მიგათრევენ თქვენ სამსჯავროში?
7 განა ისინი არ გმობენ კეთილ სახელს, რომლითაც იწოდებით თქვენ?
8 თუკი წერილის მიხედვით: შეიყვარე მოყვასი შენი, როგორც თავი შენი. — აღასრულებთ სამეუფო სჯულს, კარგად იქცევით;
9 ხოლო თუ მიკერძოებულნი ხართ, ცოდვას ჩადიხართ, და იმხილებით სჯულით, როგორც მისი დამრღვევნი;
10 რადგან ვინც მთელ სჯულს დაიცავს და ერთით შესცოდავს, იქნება ყველაფერში დამნაშავე;
11 რადგან ვინც თქვა: ნუ იმრუშებ. — მანვე თქვა: ნუ მოკლავ — ხოლო თუ არ იმრუშებ და მოკლავ, იქნები დამრღვევი სჯულისა.
12 ისე თქვით და ისე აკეთეთ, როგორც თავისუფლების სჯულით განსასჯელებმა,
13 რადგან მსჯავრი უმოწყალოა მათთვის, ვინც არ იქმს წყალობას. აღმატებულია წყალობა მსჯავრზე.
14 რა სარგებელია, ჩემო ძმებო, თუ ვინმე იტყვის: რწმენა მაქვს. — ხოლო საქმეები არ ექნება? განა შეუძლია რწმენას მისი ცხონება?
15 ხოლო თუ ძმა ან და შიშველი იქნება და დღიურ საზრდო ეკლდება
16 და ეტყვის მათ რომელიმე თქვენგანი: წადით მშვიდობით, გათბით და გაძეხით. — და არ მისცემს მათ, რაც საჭიროა სხეულისთვის, რა სარგებელი იქნება?
17 ასევე რწმენაც, თუ საქმეები არ ექნება, მკვდარია თავისთავად.
18 მაგრამ თუ იტყვის ვინმე: შენ რწმენა გაქვს და მე საქმეები მაქვს; — მიჩვენე მე შენი რწმენა შენი საქმეების გარეშე და მე გიჩვენებ შენ ჩემი საქმეებით ჩემს რწმენას.
19 შენ გწამს, რომ ერთია ღმერთი, კარგს აკეთებ. ეშმაკებსაც სწამთ და ძრწიან.
20 გინდა, იცოდე, ჰოი, ამაო კაცო, რომ რწმენა საქმეთა გარეშე მკვდარია?
21 აბრაამი, ჩვენი მამა, განა საქმეებით არ გამართლდა, შესწირა რა ისააკი, თავისი ძე, სამსხვერპლოზე?
22 ხედავ, რომ რწმენა შეეწია მის საქმეებს და საქმეებით რწმენა სრულყოფილი იქნა.
23 და აღსრულდა წერილი, რომელიც ამბობს: ირწმუნა აბრაამმა ღვთისა და შეერაცხა მას სიმართლედ (დაბ.15,6). — და ღვთის მეგობარი ეწოდა.
24 ხედავთ, რომ საქმეებით მართლდება კაცი და არა მხოლოდ რწმენით?!
25 ასევე რააბ მეძავიც, განა საქმეებით არ გამართლდა, როცა მიიღო მსტოვრები და სხვა გზით გაუშვა?
26 რადგან როგორც სხეული სულის გარეშე მკვდარია, ასევე რწმენაც საქმეების გარეშე მკვდარია.
660,3,0,
1 მრავალნი ნუ მოძღვრავთ, ჩემო ძმებო, იცოდეთ, რომ უფრო დიდ სასჯელს მივიღებთ,
2 რადგან ფრიად ვცდებით ყოველნი. ვინც სიტყვით არ ცდება, იგი სრულყოფილი კაცია, შეუძლია მთელ სხეულსაც ამოსდოს აღვირი.
3 თუ ცხენს აღვირს ამოვდებთ პირში, რათა დავიმორჩილოთ იგი, მთელ მის სხეულსაც მოვაბრუნებთ.
4 აჰა, გემებიც, დიდ-დიდნი და ძლიერი ქართაგან მიმოტაცებულნი, მიბრუნდებიან მცირე საჭით, საითაც მის წარმმართველს სურს წასვლა.
5 ასევე ენაც მცირე ასოა და დიდად ქედმაღლობს. აჰა, მცირედი ცეცხლი რამდენად ბევრ ნივთიერებას ეკიდება.
6 და ენაც ცეცხლია, სამკაული სიცრუისა. ენა ისეთია ჩვენს ასოთა შორის, რომ შეაგინებს მთელ სხეულს და აღაგზნებს ცხოვრების ბორბალს და აღგზნებულია გეენისგან,
7 რადგან ყოველგვარი ბუნება მხეცთა და ფრინველთა, ქვეწარმავალთა და ზღვის ცხოველთა თვინიერდება და მოთვინიერებულია კაცობრივი ბუნების მიერ,
8 ხოლო მოთვინიერება ენისა არავის ძალუძს კაცთაგან, დაუდგრომელი ბოროტია, სავსე მომაკვდინებელი გესლით.
9 ამით ვაკურთხებთ ღმერთსა და მამას და ამით ვწყევლით ადამიანებს, რომლებიც ღვთის მსგავსად არიან შექმნილნი.
10 ერთი და იმავე პირიდან გამოდის კურთხევა და წყევლა. არ ეგების, ჩემო საყვარელო ძმებო, ეს რომ ასე იყოს.
11 ნუთუ წყაროს ერთი და იმავე თვალიდან გამოდის ტკბილი და მწარე?
12 ნუთუ შეუძლია, ჩემო ძმებო, ლეღვის ხეს ზეთისხილი მოისხას ან ვაზს — ლეღვი? ასევე ვერცერთი წყარო ვერ გადმოადენს მლაშე და ტკბილ წყალს.
13 ვინც არის ბრძენი და მცოდნე თქვენ შორის, სიბრძნის სიმშვიდით კეთილი ცხოვრების წესით აჩვენოს თავისი საქმეები.
14 ხოლო თუ მწარე შური გაქვთ და შუღლი თქვენს გულში, ნუ იქადით და ნუ ცრუობთ ჭეშმარიტების მიმართ.
15 არ არის ეს სიბრძნე ზეგარდამოსული, არამედ ამქვეყნიური, ფშვინვიერი და ეშმაკეული;
16 რადგან სადაც არის შური და შუღლი, იქ არის შფოთი და ყოველგვარი უჯერო საქმე.
17 ხოლო ზეგარდამო სიბრძნე, უწინარეს ყოვლისა, არის უბიწო, შემდეგ მშვიდი, სახიერი, მორჩილი, სავსე წყალობით და კეთილ საქმეთა ნაყოფით, მიუკერძოებელი და შეუორგულებელი.
18 ხოლო ნაყოფი სიმართლისა სიმშვიდით ითესება მშვიდობისმყოფელთათვის.
660,4,0,
1 საიდან არის ბრძოლა და დავა თქვენ შორის? განა არა იქიდან, თქვენი გულისთქმებიდან, რომლებიც იბრძვიან თქვენი სხეულის ასოებში?
2 გწადიათ და არა გაქვთ; კლავთ და გშურთ და არ შეგიძლიათ მიღწევა; დავობთ და იბრძვით და არა გაქვთ, რადგან არ ითხოვთ თქვენ;
3 ითხოვთ და ვერ იღებთ, რადგან ცუდად ითხოვთ, რათა თქვენს სიამოვნებებში დახარჯოთ.
4 მრუშნო და მეძავნო, არ იცით, რომ ამ სოფლის სიყვარული მტრობაა ღვთისა? ამიტომ ვისაც სწადია, მეგობარი იყოს ამ სოფლისა, ღვთის მტერი ხდება.
5 ნუთუ გგონიათ, რომ ამაოდ ამბობს წერილი: მოშურნეობით სურს სულს ღმერთი, რომელმაც დაამკვიდრა იგი ჩვენში
6 და აძლევს მეტ მადლს; ამიტომ ამბობს: ღმერთი ამპარტავანთ წინ აღუდგება, ხოლო მდაბალთ აძლევს მადლს (იგავ.3,34).
7 ამიტომ დაემორჩილეთ ღმერთს, წინ აღუდექით ეშმაკს და გაიქცევა თქვენგან;
8 მიუახლოვდით ღმერთს და მოგიახლოვდებათ თქვენ. განიწმინდეთ ხელები, ცოდვილნო, და უბიწოყავთ გულები, ორგულნო.
9 დამწუხრდით და იგლოვეთ და იტირეთ; თქვენი სიცილი გლოვად გადაიქცეს და სიხარული მწუხარებად.
10 დამდაბლდით უფლის წინაშე და აგამაღლებთ თქვენ.
11 ავს ნუ ამბობთ ერთმანეთზე, ძმებო. ვინც ავს ამბობს ძმაზე და განიკითხავს თავის ძმას, ავს ამბობს სჯულზე და განიკითხავს სჯულს. თუ სჯულს განიკითხავ, არა ხარ აღმსრულებელი სჯულისა, არამედ განმკითხველი.
12 ერთია სჯულმდებელი და განმკითხველი, რომელსაც შეუძლია ცხონება და წარწყმედა; ხოლო შენ ვინ ხარ, რომელიც განიკითხავ მოყვასს?
13 და ახლა ვინც ამბობთ: დღეს ან ხვალ წავალთ ამა და ამ ქალაქში და დავყოფთ იქ ერთ წელიწადს და ვივაჭრებთ და მოგებას მივიღებთ, —
14 რომლებმაც არაფერი იცით ხვალისა, როგორი იქნება თქვენი ცხოვრება, რადგან კვამლი ხართ, რომელიც ცოტა ხანს ჩანს და მერე ქრება,
15 ნაცვლად იმისა, რომ თქვენ თქვათ: თუ უფალი ინებებს, ვიცოცხლებთ და გავაკეთებთ ამას ან იმას.
16 ხოლო ახლა ქედმაღლობთ თქვენი ზვაობით. ყოველი ასეთი ქედმაღლობა ბოროტებაა.
17 ამიტომ, ვინც იცის სიკეთის კეთება და არ აკეთებს, სცოდავს იგი.
660,5,0,
1 და ახლა, მდიდრებო, ტიროდეთ და გოდებდეთ უბედურებათა გამო, რომელიც თქვენზე მოიწევა.
2 თქვენი სიმდიდრე დალპა და თქვენი სამოსი ჩრჩილმა შეჭამა,
3 თქვენი ოქრო და ვერცხლი დაჟანგდა და მათი ჟანგი მოწმობა იქნება თქვენზე და შეჭამს თქვენს სხეულს, როგორც ცეცხლი. ეს დაიუნჯეთ უკანასკნელი დღეებისთვის.
4 აჰა, საზღაური, რომელიც თქვენ დააკელით მუშაკებს, რომელთაც მომკეს თქვენი ყანები, ღაღადებს და მომკელთა ღაღადებამ უფალ საბაოთის ყურამდე მიაღწია.
5 ფუფუნებაში იყავით ამ ქვეყანაზე და განცხრომაში; გაიძღეთ თქვენი გულები, როგორც დაკვლის დღისათვის.
6 მსჯავრი დასდეთ, მოკალით მართალი და წინ არ აღგიდგათ თქვენ.
7 ამიტომ სულგრძელი იყავით, ძმებო, უფლის მოსვლამდე. აჰა, მიწათმოქმედი ელოდება მიწის ძვირფას ნაყოფს; დიდხანს ითმენს მის გამო, ვიდრე არ მიიღებს ადრეულ და გვიან წვიმას.
8 სულგრძელი იყავით თქვენც, განიმტკიცეთ თქვენი გულები, რადგან უფლის მოსვლა მოახლოებულია.
9 ნუ დრტვინავთ, ძმებო, ერთმანეთზე, რათა არ იყოთ განკითხულნი; აჰა, განმკითხველი კარების წინ დგას.
10 ჭირთათმენისა და სულგრძელების მაგალითად გყავდეთ, ჩემო ძმებო, წინასწარმეტყველნი, რომლებიც უფლის სახელით მეტყველებდნენ.
11 აჰა, შევნატრით მათ, რომელთაც დაითმინეს. იობის მოთმინების შესახებ გსმენიათ და აღსასრული უფლისა იხილეთ, რადგან მრავალმოწყალეა უფალი და შემწყნარებელი.
12 ხოლო უწინარეს ყოვლისა, ჩემო ძმებო, ნუ დაიფიცებთ ნურც ცას, ნურც ქვეყანას, ნურც სხვა რამე საფიცარს. და იყოს თქვენი ჰო ჰო და არა არა, რათა ორგულობაში არ ჩაცვივდეთ.
13 უჭირს ვინმეს თქვენ შორის? ილოცოს. ულხინს ვინმეს? იგალობოს.
14 უძლურია ვინმე თქვენ შორის? მოუხმოს ეკლესიის ხუცესებს და ილოცონ მისთვის და სცხონ მას ზეთი უფლის სახელით.
15 და რწმენით ლოცვა გადაარჩენს სნეულს და აღადგენს მას უფალი; და თუ ცოდვები აქვს ჩადენილი, მიეტევება მას.
16 აღიარეთ ერთმანეთის წინაშე ცოდვები და ილოცეთ ერთმანეთისთვის, რათა განიკურნოთ, რადგან მრავლის შემძლეა მართლის ძლიერი ვედრება.
17 ელია ადამიანი იყო, ჩვენი მსგავსი, და ლოცვით ილოცა, რომ არ ეწვიმა, და არ იწვიმა ქვეყანაზე სამი წელი და ექვსი თვე;
18 და კვლავ ილოცა და ზეცამ წვიმა მოავლინა და მიწამ აღმოაცენა თავისი ნაყოფი.
19 ძმებო, თუ ვინმე თქვენ შორის ჭეშმარიტების გზას ასცდება და ვინმე მოაქცევს მას,
20 იცოდეს, რომ, ვინც მოაქცევს გზასაცდენილ ცოდვილს, იხსნის სულს სიკვდილისაგან და გადაფარავს ცოდვათა სიმრავლეს.
