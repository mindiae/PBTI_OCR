500,1,0,
- სიტყვა დაუსაბამო
1 დასაბამად იყო სიტყვა და სიტყვა იყო ღმერთთან და ღმერთი იყო სიტყვა.
2 იგი იყო დასაბამად ღმერთთან.
3 ყოველივე მის მიერ შეიქმნა, და მის გარეშე არაფერი შეიქმნა, რაც შეიქმნა.
4 მასში ცხოვრება იყო და ცხოვრება იყო ნათელი კაცთა;
5 და ნათელი ბნელში ჩანს და ბნელმა იგი ვერ მოიცვა.
- იოანე ნათლისმცემლის ქადაგება უდაბნოში (მთ.3,1-12; მკ.1,2-8; ლკ.3,1-18)
6 იყო კაცი, მოვლენილი ღვთის მიერ, და სახელი მისი — იოანე;
7 იგი მოვიდა დასამოწმებლად, რომ დაამოწმოს ნათლის შესახებ, რათა ყველამ ირწმუნოს მის მიერ.
8 არ იყო იგი ნათელი, არამედ რათა დაამოწმოს ნათლის შესახებ.
9 იყო ნათელი ჭეშმარიტი, რომელიც განანათლებს ყოველ კაცს, მომავალს ამ სოფლად.
10 ამ სოფლად იყო და ეს სოფელი მის მიერ შეიქმნა და ამ სოფელმა იგი ვერ შეიცნო.
11 თავისიანებთან მოვიდა და თავისიანებმა იგი არ შეიწყნარეს;
12 ხოლო რომლებმაც შეიწყნარეს იგი, მისცა მათ ხელმწიფება, ყოფილიყვნენ ღვთის შვილები, რომელთაც სწამთ სახელი მისი,
13 რომლებიც არც სისხლისგან, არც ხორცის წადილისგან, არც მამაკაცის წადილისგან, არამედ ღვთისაგან იშვნენ.
14 და სიტყვა ხორციელ იქმნა და დამკვიდრდა ჩვენ შორის და ვიხილეთ დიდება მისი, დიდება, როგორც მხოლოდშობილისა მამის მიერ, სავსე მადლითა და ჭეშმარიტებით.
15 იოანე მოწმობს მის შესახებ — იღაღადა და თქვა: ეს იყო, რომელზეც ვთქვი: რომელიც ჩემ შემდეგ მოდის, ჩემზე უპირატესია, რადგან ჩემზე წინ იყო.
16 და მისი სისავსისგან ჩვენ ყველამ მივიღეთ, და მადლი — მადლის წილ;
17 რადგან სჯული მოსეს მიერ მოგვეცა, მადლი და ჭეშმარიტება იესო ქრისტეს მიერ იქმნა.
18 ღმერთი არავის არასდროს უხილავს; მხოლოდშობილმა ძემ, რომელიც არის მამის წიაღში, მან გამოთქვა.
19 და ეს არის მოწმობა იოანესი, როცა გაგზავნეს მასთან იუდეველებმა იერუსალიმიდან მღვდლები და ლევიანები, რათა ეკითხათ მისთვის: შენ ვინ ხარ?
20 და აღიარა და არ უარყო; აღიარა: მე არა ვარ ქრისტე.
21 და ჰკითხეს მას: მაშ, ვინ ხარ შენ? ელია ხარ? და თქვა: არა ვარ. წინასწარმეტყველი ხარ შენ? და მიუგო: არა.
22 და უთხრეს მას: გვითხარი ჩვენ, ვინ ხარ შენ, რათა პასუხი გავცეთ, ვინც გამოგვგზავნა ჩვენ: რას იტყვი შენ შესახებ?
23 და თქვა: მე ვარ ხმა მღაღადებლისა უდაბნოში: გამართეთ გზა უფლისა, როგორც თქვა ესაია წინასწარმეტყველმა (ეს.40,3).
24 და იყვნენ გამოგზავნილები ფარისეველთაგან
25 და ჰკითხეს მას და უთხრეს: რატომ სცემ ნათელს, თუ შენ არა ხარ ქრისტე, არც ელია, არც წინასწარმეტყველი?
26 მიუგო მათ იოანემ და უთხრა: მე ნათელს ვცემ წყლით; ხოლო თქვენ შორის დგას, რომელსაც თქვენ არ იცნობთ,
27 რომელიც ჩემ შემდეგ მოდის, ჩემზე უპირატესია, რომლის ხამლთა თასმების გახსნის ღირსიც არა ვარ.
28 ეს ბეთაბრაში იყო, იორდანის გაღმა, სადაც იყო იოანე და ნათელს სცემდა.
- იესო ქრისტეს ნათლისღება (მთ.3,13-17; მკ.1,9-11; ლკ.3,21-22)
29 მომდევნო დღეს დაინახა იოანემ იესო, მომავალი მასთან, და თქვა: აჰა, ტარიგი ღვთისა, რომელმაც აიღო ცოდვები სოფლისა.
30 ეს არის, რომელზეც მე ვთქვი: ჩემ შემდეგ მოდის კაცი, რომელიც ჩემზე უპირატესია, რადგან ჩემზე წინ იყო.
31 და მე არ ვიცნობდი მას, მაგრამ რომ გამოეცხადოს ისრაელს, ამის გამო მოვედი წყლით ნათლის საცემად.
32 და დაამოწმა იოანემ და თქვა: ვიხილე სული, როგორც მტრედი, გადმომავალი ზეციდან, და დაადგა მას.
33 და მე არ ვიცნობდი მას, მაგრამ ვინც მომავლინა მე წყლით ნათლის საცემად, მან მითხრა მე: ვისზეც იხილავ სულს, გადმომავალს და დამდგარს მასზე, ის არის, ვინც ნათელს გცემთ სულიწმიდით.
34 და მე ვიხილე და დავამოწმე, რომ ეს არის ძე ღვთისა.
- იესო ქრისტეს პირველი მიმდევრები
35 მომდევნო დღეს კვლავ იდგა იოანე, და მის მოწაფეთაგან ორი.
36 და შეხედა იესოს, მომავალს, და თქვა: აჰა, ტარიგი ღვთისა.
37 და გაიგონა მისმა ორმა მოწაფემ, როცა ამბობდა ამას, და გაჰყვა იესოს.
38 და მობრუნდა იესო და იხილა ისინი, რომ მისდევდნენ მას, და უთხრა მათ: რას ეძებთ? ხოლო მათ უთხრეს მას: რაბი, — რაც თარგმანით ნიშნავს: მოძღვარო, — სად იმყოფები?
39 უთხრა მათ: მოდით და იხილეთ. მივიდნენ და იხილეს, სად იმყოფებოდა, და მასთან დარჩნენ იმ დღეს; ჟამი იყო დაახლოებით მეათე.
40 იყო ანდრია, ძმა სიმონ-პეტრესი, ერთი ორთაგან, რომლებმაც მოისმინეს იოანესგან და გაჰყვნენ მას.
41 და იპოვა ამან პირველად თავისი ძმა, სიმონი, და უთხრა მას: ვიპოვეთ მესია, რაც ითარგმნება: ქრისტე.
42 ამან მიიყვანა იგი იესოსთან. შეხედა მას იესომ და უთხრა: შენ ხარ სიმონი, ძე იონასი, შენ გეწოდოს კეფა, რაც ითარგმნება: კლდე.
43 მომდევნო დღეს მოინდომა იესომ გასვლა გალილეაში და იპოვა ფილიპე და უთხრა მას იესომ: გამომყევი მე.
44 და იყო ფილიპე ბეთსაიდიდან, ანდრიას და პეტრეს ქალაქიდან.
45 იპოვა ფილიპემ ნათანაელი და უთხრა მას: ვისზეც დაწერა მოსემ სჯულში და წინასწარმეტყველებმა, ვიპოვეთ — იესო, ძე იოსებისა, ნაზარეთიდან.
46 და უთხრა მას ნათანაელმა: ნაზარეთიდან შესაძლებელია რამე კეთილი იყოს? უთხრა მას ფილიპემ: მოდი და იხილე.
47 დაინახა იესომ ნათანაელი, მისკენ მომავალი, და თქვა მასზე: აჰა, ჭეშმარიტად ისრაელელი, რომელშიც მზაკვრობა არ არის.
48 უთხრა მას ნათანაელმა: საიდან მიცნობ მე? მიუგო იესომ და უთხრა მას: ვიდრე შენ ფილიპე მოგიხმობდა, როცა იყავი ლეღვის ხის ქვეშ, გიხილე შენ.
49 მიუგო მას ნათანაელმა და უთხრა: რაბი, შენ ხარ ძე ღვთისა, შენ ხარ მეუფე ისრაელისა!
50 მიუგო იესომ და უთხრა მას: რადგან გითხარი შენ, რომ გიხილე შენ ლეღვის ხის ქვეშ, და გწამს, ამაზე მეტს იხილავ.
51 და უთხრა მას: ამინ, ამინ გეუბნებით თქვენ: ამიერიდან იხილავთ ცას გახსნილს და ღვთის ანგელოზებს, აღმავალთ და გადმომავალთ ძეზე კაცისა.
500,2,0,
- იესო ქრისტეს პირველი სასწაული გალილეის კანაში
1 მესამე დღეს ქორწილი იყო გალილეის კანაში და იყო იესოს დედა იქ.
2 და მიიწვიეს იესო და მისი მოწაფეები ქორწილში.
3 და როცა შემოაკლდათ ღვინო, უთხრა იესოს მისმა დედამ: ღვინო არ აქვთ.
4 უთხრა მას იესომ: რა არის ჩემი და შენი საზრუნავი, დედაკაცო? ჯერ არ მოსულა ჩემი ჟამი.
5 უთხრა მისმა დედამ მსახურებს: რასაც გეტყვით თქვენ, გააკეთეთ.
6 და იყო იქ ქვის ექვსი სარწყული იუდეველთა განწმენდის წესისამებრ და იტევდა ორ ან სამ საწყაოს.
7 და უთხრა მათ იესომ: აავსეთ სარწყულები წყლით. და აავსეს ისინი პირამდე.
8 და უთხრა მათ: ამოიღეთ ახლა და მიუტანეთ სუფრის გამგეს; და მათ მიუტანეს.
9 და როდესაც იგემა სუფრის გამგემ წყალი, რომელიც ღვინოდ იქცა — არ იცოდა, საიდან იყო, ხოლო მსახურებმა, რომლებმაც აავსეს წყალი, იცოდნენ — მოუხმო სიძეს სუფრის გამგემ
10 და უთხრა მას: ყოველი კაცი ჯერ კარგ ღვინოს დგამს და, როცა დათვრებიან, მაშინ — ურიგოს, ხოლო შენ შეინახე კარგი ღვინო აქამდე.
11 ასე დაიწყო სასწაულთა ქმნა იესომ გალილეის კანაში და გამოუცხადა თავისი დიდება და ირწმუნეს მისი მისმა მოწაფეებმა.
12 ამის შემდეგ ჩავიდა კაპერნაუმში იგი, და მისი დედა და მისი ძმები და მისი მოწაფეები და იქ გაჩერდნენ რამდენიმე დღე.
- იესო ქრისტეს პირველი ასვლა იერუსალიმში; ვაჭრების განდევნა ტაძრიდან
13 და მოახლოებული იყო იუდეველთა პასექი და ავიდა იესო იერუსალიმში;
14 და ნახა ტაძარში ხარების და ცხვრების და მტრედების გამყიდვლები და მეკერმეები, მსხდომარენი,
15 და გააკეთა შოლტი საბლისგან და გამოყარა ტაძრიდან ყველა: ცხვრები და ხარები, და მეკერმეებს დაუბნია კერმა და მაგიდები გადაუყირავა
16 და მტრედების გამყიდვლებს უთხრა: აიღეთ ეს აქედან და ნუ აქცევთ ჩემი მამის სახლს სავაჭრო სახლად.
17 და გაახსენდათ მის მოწაფეებს, რომ დაწერილია: შურმა შენი სახლისამ შემჭამა მე (ფს.68,10).
18 მიუგეს იუდეველებმა და უთხრეს მას: რა სასწაულს გვიჩვენებ ჩვენ, ამას რომ აკეთებ?
19 მიუგო იესომ და უთხრა მათ: დაანგრიეთ ეს ტაძარი და სამ დღეში აღვადგენ მას.
20 უთხრეს მას იუდეველებმა: ორმოცდაექვსი წელი შენდებოდა ეს ტაძარი და შენ სამ დღეში აღადგენ მას?
21 ხოლო იგი ამბობდა თავისი სხეულის ტაძრის შესახებ.
22 და როცა აღდგა მკვდრეთით, გაახსენდათ მის მოწაფეებს, რომ ამას ამბობდა, და ირწმუნეს წერილისა და სიტყვისა, რომელიც უთხრა იესომ.
23 და როცა იყო იერუსალიმში პასექზე, დღესასწაულზე, მრავალმა ირწმუნა მისი სახელით, რადგან ხედავდნენ მის სასწაულებს, რომლებსაც აღასრულებდა;
24 ხოლო თვით იესო არ ცდილობდა, რომ ერწმუნათ მათ მისი, იმის გამო რომ თვითონ იცნობდა ყველას,
25 და არ სჭირდებოდა, რომ ვინმეს დაემოწმებინა ადამიანის შესახებ, რადგან თვითონ იცოდა, რა იყო ადამიანში.
500,3,0,
- იესო ქრისტეს საუბარი ნიკოდიმოსთან
1 და იყო ერთი კაცი ფარისეველთაგანი, სახელად ნიკოდიმოსი, იუდეველთა მთავარი.
2 იგი მივიდა იესოსთან ღამე და უთხრა მას: რაბი, ვიცით, რომ ღვთისაგან ხარ მოსული მოძღვრად, რადგან არავის შეუძლია ამ სასწაულთა ქმნა, რომელთაც შენ იქმ, თუ არ იქნება ღმერთი მასთან.
3 მიუგო იესომ და უთხრა მას: ამინ, ამინ გეუბნები შენ: ვინც არ იშვება ზეგარდამო, არ შეუძლია ღვთის სასუფევლის ხილვა.
4 უთხრა მას ნიკოდიმოსმა: როგორ შეუძლია მოხუც კაცს შობა? განა შეუძლია თავისი დედის მუცელში მეორედ შესვლა და შობა?
5 მიუგო იესომ და უთხრა მას: ამინ, ამინ გეუბნები შენ: ვინც არ იშვება წყლისგან და სულისგან, არ შეუძლია ღვთის სასუფეველში შესვლა.
6 შობილი ხორცისგან ხორცია და შობილი სულისგან სულია.
7 ნუ გიკვირს, რომ გითხარი შენ: გმართებთ თქვენ ზეგარდამო შობა.
8 სულს, სადაც ნებავს, ქრის და მისი ხმა გესმის, მაგრამ არ იცი, საიდან მოდის და სად მიდის; ასეა ყოველი შობილი სულისგან.
9 მიუგო ნიკოდიმოსმა და უთხრა მას: როგორ შეიძლება ეს მოხდეს?
10 მიუგო იესომ და უთხრა მას: შენ ხარ მოძღვარი ისრაელისა და ეს არ იცი?
11 ამინ, ამინ გეუბნები შენ: რაც ვიცით, ვამბობთ და რაც ვიხილეთ, ვმოწმობთ და ჩვენს მოწმობას არ იღებთ.
12 თუ ქვეყნისა გითხარით თქვენ და არა გწამთ, ზეცისას თუ გეტყვით, როგორ ირწმუნებთ?
13 არავინ ასულა ზეცად, გარდა იმისა, რომელიც ზეციდან გარდამოვიდა, ძე კაცისა, რომელიც არის ზეცაში;
14 და როგორც მოსემ აამაღლა გველი უდაბნოში, ასევე უნდა ამაღლდეს ძე კაცისა,
15 რათა ყოველი, რომელიც ირწმუნებს მას, არ წარწყმდეს, არამედ ჰქონდეს ცხოვრება საუკუნო;
16 რადგან ისე შეიყვარა ღმერთმა ეს სოფელი, რომ თავისი ძე, მხოლოდშობილი, მისცა, რათა ყოველი, რომელიც ირწმუნებს მას, არ წარწყმდეს, არამედ ჰქონდეს ცხოვრება საუკუნო;
17 რადგან არ მოავლინა ღმერთმა თავისი ძე ამ სოფლად, რომ დასაჯოს სოფელი, არამედ რათა აცხონოს სოფელი მის მიერ.
18 ვინც ირწმუნებს მას, არ დაისჯება, ხოლო ვინც არ ირწმუნებს, უკვე დასჯილია, რადგან არ ირწმუნა სახელი ღვთის მხოლოდშობილი ძისა.
19 და ეს არის სასჯელი, რომ ნათელი მოვიდა ამ სოფლად და შეიყვარეს ადამიანებმა უფრო მეტად ბნელი, ვიდრე ნათელი, რადგან იყო მათი საქმეები ბოროტი;
20 რადგან ყოველ ბოროტისმოქმედს სძულს ნათელი და არ მოდის ნათელთან, რომ არ იმხილოს მისი საქმეები;
21 ხოლო სიმართლისმოქმედი მოდის ნათელთან, რომ გაცხადდეს მისი საქმეები, რადგან ღვთის მიერ არის ქმნილი.
22 ამის შემდეგ მივიდა იესო, და მისი მოწაფეები ჰურიასტანის ქვეყანაში და იქ იმყოფებოდა მათთან ერთად და ნათელს სცემდა.
- იოანე ნათლისმცემლის მეორედ მოწმობა იესო ქრისტეზე
23 და იყო იოანეც და ნათელს სცემდა ენონში, სალიმის მახლობლად, რადგან ბევრი წყალი იყო იქ, და მიდიოდნენ და ნათელს იღებდნენ მისგან,
24 ვინაიდან იოანე ჯერ კიდევ არ იყო ჩასმული საპყრობილეში.
25 და ჰქონდათ დავა იოანეს მოწაფეებს იუდეველებთან განწმენდის შესახებ
26 და მივიდნენ იოანესთან და უთხრეს მას: რაბი, ვინც იყო შენთან იორდანის გაღმა, ვისზეც შენ დაამოწმე, აჰა, იგი ნათელს სცემს და ყველანი მიდიან მასთან.
27 მიუგო იოანემ და უთხრა: არ შეუძლია კაცს, აიღოს თავის თავზე რამე, თუ არ არის მოცემული მისთვის ზეციდან.
28 თქვენ თვითონ მემოწმებით მე, რომ ვთქვი: არა ვარ მე ქრისტე, არამედ მოვლინებული ვარ მასზე წინ.
29 ვისაც ჰყავს სარძლო, სიძეა; ხოლო მეგობარი სიძისა ის არის, ვინც დგას და ესმის მისი და სიხარულით ხარობს სიძის ხმით. ასე რომ ეს ჩემი სიხარული აღსრულებულია.
30 იგი უნდა აღორძინდეს, ხოლო მე — მოვაკლდე.
31 ზეგარდამო მომავალი ყველაზე მაღლა დგას; და ვინც ქვეყნიდან არის, ქვეყნისაგანია და ქვეყნისას ამბობს; ხოლო ზეციდან მომავალი ყველაზე მაღლა დგას;
32 და რაც იხილა და მოისმინა, იმას მოწმობს და მის მოწმობას არავინ იღებს.
33 ვინც მიიღო მისი მოწმობა, ბეჭდით დაამოწმა, რომ ღმერთი ჭეშმარიტია.
34 და ვინც მოავლინა ღმერთმა, ღვთის სიტყვებს ამბობს, რადგან ზომით არ მისცა ღმერთმა სული.
35 მამას უყვარს ძე და ყველაფერი მისცა მას ხელში.
36 ვისაც სწამს ძე, აქვს ცხოვრება საუკუნო, ხოლო ვინც ეურჩება ძეს, ვერ იხილავს ცხოვრებას, არამედ ღვთის რისხვა არის მასზე.
500,4,0,
1 როგორც კი გაიგო უფალმა, რომ შეიტყვეს ფარისევლებმა, რომ იესომ უფრო მეტი დაიმოწაფა, ვიდრე იოანემ, და ნათელს სცემს —
2 თუმცა იესო თვითონ არ სცემდა ნათელს, არამედ მისი მოწაფეები —
3 დატოვა ჰურიასტანი და წავიდა კვლავ გალილეაში.
4 და მას უნდა გაევლო სამარია.
- იესო ქრისტეს საუბარი სამარიელ დედაკაცთან
5 და მივიდა სამარიის ქალაქში, რომელსაც ეწოდება სუქარი, იმ ადგილის მახლობლად, რომელიც მისცა იაკობმა იოსებს, თავის ძეს;
6 და იყო იქ იაკობის წყარო; ხოლო იესო, დამაშვრალი გზაზე სვლით, იჯდა წყაროსთან. იყო დაახლოებით მეექვსე ჟამი.
7 მოვიდა დედაკაცი სამარიიდან წყლის ასავსებად. უთხრა მას იესომ: დამალევინე მე, —
8 რადგან მისი მოწაფეები წასულები იყვნენ ქალაქში, რომ საზრდო ეყიდათ.
9 უთხრა მას სამარიელმა დედაკაცმა: როგორ, შენ იუდეველი ხარ და ჩემგან, სამარიელი დედაკაცისგან, ითხოვ, რომ დაგალევინო? — რადგან არ ურთიერთობენ იუდეველები სამარიელებთან.
10 მიუგო იესომ და უთხრა მას: რომ იცოდე საბოძვარი ღვთისა და ვინ არის, ვინც გეუბნება შენ: დამალევინე მე, — შენ სთხოვდი მას და მოგცემდა შენ ცოცხალ წყალს.
11 უთხრა მას დედაკაცმა: ბატონო, არც ამოსაღები გაქვს და ჭაც ღრმა არის; საიდან გაქვს ცოცხალი წყალი?
12 ნუთუ შენ უფრო დიდი ხარ ჩვენს მამაზე, იაკობზე, რომელმაც მოგვცა ჩვენ ეს ჭა? და თვითონ აქედან სვამდა და მისი ძეებიც და მისი საქონელიც?
13 მიუგო იესომ და უთხრა მას: ყოველს, რომელიც დალევს ამ წყლიდან, კვლავ მოსწყურდება;
14 ხოლო რომელიც დალევს წყლიდან, რომელსაც მე მივცემ მას, აღარ მოსწყურდება უკუნისამდე, არამედ წყალი, რომელსაც მივცემ მას, იქცევა მასში წყლის წყაროდ, რომელიც იდინებს საუკუნო ცხოვრებად.
15 უთხრა მას დედაკაცმა: ბატონო, მომეცი მე ეგ წყალი, რომ არ მწყუროდეს, აღარც მოვიდე აქ ასავსებად.
16 უთხრა მას იესომ: წადი, დაუძახე შენს ქმარს და მოდი აქ.
17 მიუგო დედაკაცმა და უთხრა: არა მყავს ქმარი. უთხრა მას იესომ: კარგად თქვი: ქმარი არა მყავს;
18 რადგან ხუთი ქმარი გყავდა და ახლა რომელიც გყავს, არ არის შენი ქმარი; ეს მართალი თქვი.
19 უთხრა მას დედაკაცმა: ბატონო, ვხედავ, რომ წინასწარმეტყველი ხარ შენ.
20 ჩვენი მამები ამ მთაზე სცემდნენ თაყვანს და თქვენ ამბობთ, რომ იერუსალიმში არის ადგილი, სადაც თაყვანი უნდა ვცეთ.
21 უთხრა მას იესომ: დედაკაცო, გწამდეს ჩემი, რომ მოდის დრო, როცა არც ამ მთაზე, არც იერუსალიმში არ სცემთ თაყვანს მამას.
22 თქვენ თაყვანს სცემთ იმას, ვისაც არ იცნობთ; ჩვენ თაყვანს ვცემთ იმას, ვისაც ვიცნობთ, რადგან ხსნა იუდეველთაგან არის.
23 მაგრამ მოდის ჟამი და ახლავე არის, როცა ჭეშმარიტი თაყვანისმცემლები თაყვანს სცემენ მამას სულით და ჭეშმარიტებით, რადგან მამაც ასეთებს ეძებს, თავის თაყვანისმცემლებს.
24 სულია ღმერთი და მის თაყვანისმცემლებს სულით და ჭეშმარიტებით მართებთ თაყვანისცემა.
25 უთხრა მას დედაკაცმა: ვიცი, რომ მესია მოდის, რომელსაც ჰქვია ქრისტე; როცა მოვა იგი, გვაუწყებს ჩვენ ყოველივეს.
26 უთხრა მას იესომ: მე ვარ, რომელიც გეუბნები შენ.
27 და ამასობაში მოვიდნენ მისი მოწაფეები და უკვირდათ, რომ დედაკაცთან საუბრობდა; თუმცა ვერავინ უთხრა მას: რას ეძებ ან რას ესაუბრები მას?
28 დატოვა თავისი სარწყული დედაკაცმა და წავიდა ქალაქში და უთხრა ხალხს:
29 მოდით და ნახეთ კაცი, რომელმაც მითხრა მე ყველაფერი, რაც გამიკეთებია, ნუთუ ეს არის ქრისტე?
30 გამოდიოდნენ ქალაქიდან და მიდიოდნენ მასთან.
31 ამასობაში სთხოვეს მას მოწაფეებმა და უთხრეს: რაბი, ჭამე.
32 ხოლო მან უთხრა მათ: მე მაქვს საჭმელად საზრდო, რომელიც თქვენ არ იცით.
33 ეუბნებოდნენ მოწაფეები ერთმანეთს: ნუთუ ვინმემ მოუტანა მას საჭმელი?
34 უთხრა მათ იესომ: ჩემი საზრდოა, რათა ვყო ნება ჩემი მომავლინებლისა და აღვასრულო მისი საქმე.
35 განა თქვენ არ ამბობთ: ოთხი თვეღა და მკა მოდის? აჰა, მე გეუბნებით თქვენ: აახილეთ თქვენი თვალები და იხილეთ ყანები, რადგან გათეთრებულია სამკალად უკვე.
36 და მომკელი საზღაურს იღებს და აგროვებს ნაყოფს საუკუნო ცხოვრებისათვის, რათა მთესველსაც და მომკელსაც ერთად უხაროდეთ;
37 რადგან ეს სიტყვა ამით არის ჭეშმარიტი, რომ სხვა არის მთესველი და სხვა მომკელი.
38 მე გაგგზავნეთ თქვენ სამკალად, რისთვისაც თქვენ არ გიშრომიათ; სხვებმა იშრომეს და თქვენ მათ ნაშრომში შეხვედით.
39 და იმ ქალაქიდან მრავალმა სამარიელთაგანმა ირწმუნა მისი იმ დედაკაცის სიტყვით, რომელიც მოწმობდა: მითხრა მე ყველაფერი, რაც გამიკეთებია.
40 და როცა მივიდნენ მასთან სამარიელები, ევედრებოდნენ მას, რომ გაჩერებულიყო მათთან, და გაჩერდა იქ ორი დღე.
41 და ბევრად მეტმა ირწმუნა მისი სიტყვით,
42 ხოლო დედაკაცს ეუბნებოდნენ: შენი სიტყვით კი აღარ გვწამს, არამედ თვითონ გავიგონეთ მისგან და ვიცით, რომ ეს არის ჭეშმარიტად მხსნელი სოფლისა, ქრისტე.
43 ორი დღის შემდეგ გამოვიდა იქიდან და წავიდა გალილეაში;
44 რადგან თვითონ იესომ დაამოწმა, რომ წინასწარმეტყველს საკუთარ მამულში პატივი არა აქვს.
45 და როცა მივიდა გალილეაში, შეიწყნარეს იგი გალილეველებმა, რომლებმაც ყველაფერი იხილეს, რაც გააკეთა იერუსალიმში დღესასწაულზე, რადგან ისინიც მისულები იყვნენ იმ დღესასწაულზე.
- მეფის კაცის ძის განკურნება გალილეის კანაში
46 მივიდა იესო კვლავ გალილეის კანაში, სადაც გადააქცია წყალი ღვინოდ. და იყო ვიღაც, მეფის კაცი, რომლის ძე სნეული იყო კაპერნაუმში.
47 ამან გაიგო, რომ იესო მოვიდა ჰურიასტანიდან გალილეაში, მივიდა მასთან და ევედრებოდა, რათა ჩასულიყო და განეკურნა მისი ძე, რომელიც სიკვდილის პირას იყო.
48 უთხრა მას იესომ: თუ სასწაულებს და ნიშნებს არ იხილავთ, არ ირწმუნებთ.
49 უთხრა მას მეფის კაცმა: ბატონო, ჩამოდი, ვიდრე მოკვდება ჩემი ძე.
50 უთხრა მას იესომ: წადი, შენი ძე ცოცხალია. და ირწმუნა კაცმა სიტყვა, რომელიც უთხრა მას იესომ, და წავიდა.
51 და როცა უკვე ჩავიდა იგი, თავისი მონები მიეგებნენ მას და უთხრეს: შენი ძე ცოცხალია.
52 და გამოიკითხა მათგან, რა დროს მიეცა შვება; უთხრეს მას: გუშინ, მეშვიდე ჟამზე დატოვა იგი ცხელებამ.
53 გულისხმაყო მისმა მამამ, რომ ეს იყო იმ ჟამს, როცა უთხრა მას იესომ: შენი ძე ცოცხალია. და ირწმუნა მან და მთელმა მისმა სახლეულმა.
54 ეს უკვე მეორე სასწაული აღასრულა იესომ, მივიდა რა ჰურიასტანიდან გალილეაში.
500,5,0,
1 მის შემდეგ იყო იუდეველთა დღესასწაული და ავიდა იესო იერუსალიმში.
- დავრდომილის განკურნება ბეთეზდაში
2 და არის იერუსალიმში ცხვრის კარიბჭესთან საბანელი, რომელსაც ჰქვია ებრაულად ბეთეზდა, და ხუთი სტოა ჰქონდა.
3 იქ იწვა სიმრავლე უძლურთა, ბრმათა, კოჭლთა, გამხმართა, რომლებიც ელოდნენ წყლის ამოძრავებას;
4 რადგან უფლის ანგელოზი დროდადრო გადმოდიოდა საბანელში და ამღვრევდა წყალს; და ვინც პირველი ჩავიდოდა წყლის ამღვრევისას, იკურნებოდა, რა სნეულებითაც არ უნდა ყოფილიყო შეპყრობილი.
5 და იყო იქ ვიღაც კაცი, რომელიც ოცდათვრამეტი წელი იყო უძლურებაში.
6 ნახა იგი იესომ მწოლიარე და გულისხმაყო, რომ მრავალი წელი იყო უძლურებაში, და უთხრა მას: გინდა გამოჯანმრთელდე?
7 მიუგო მას უძლურმა: ბატონო, კაცი არა მყავს, რომ, როცა აიმღვრევა წყალი, ჩამაგდოს მე საბანელში; და ვიდრე მივალ მე, სხვა ჩემზე წინ ჩადის.
8 უთხრა მას იესომ: ადექი, აიღე შენი საწოლი და იარე!
9 და მყისვე გამოჯანმრთელდა ის კაცი და აიღო თავისი საწოლი და წავიდა. და იყო შაბათი იმ დღეს.
10 ეუბნებოდნენ იუდეველები განკურნებულს: შაბათია და არ არის მართებული შენთვის, რომ აიღო შენი საწოლი;
11 ხოლო მან მიუგო მათ: ვინც განმკურნა მე, მან მითხრა: აიღე შენი საწოლი და ირე.
12 ეკითხებოდნენ მას: ვინ არის ის კაცი, ვინც გითხრა შენ: აიღე შენი საწოლი და იარე?
13 ხოლო განკურნებულმა არ იცოდა, ვინ იყო, რადგან იესო მიეფარა ხალხს, რომელიც იყო იმ ადგილას.
14 ამის შემდეგ ნახა იგი იესომ ტაძარში და უთხრა მას: აჰა, გამოჯანმრთელდი, ნუღარ სცოდავ, რათა რამე უარესი არ შეგემთხვეს შენ.
15 წავიდა ის კაცი და აუწყა იუდეველებს, რომ იესოა, ვინც განკურნა იგი.
16 და ამის გამო დევნიდნენ იუდეველები იესოს და ეძებდნენ მას მოსაკლავად, რადგან ამას აკეთებდა შაბათს.
- იესოს სიტყვა მამასთან თანასწორობის შესახებ
17 ხოლო იესომ მიუგო მათ: მამა ჩემი აქამდე მოქმედებს და მეც ვმოქმედებ;
18 იმის გამო უფრო ეძებდნენ მას იუდეველები მოსაკლავად, რომ არა მხოლოდ შაბათს არღვევდა, არამედ ღმერთს თავის მამად აღიარებდა და თავს ღვთის სწორად აცხადებდა.
19 მიუგო იესომ და უთხრა მათ: ამინ, ამინ გეუბნებით თქვენ: არ შეუძლია ძეს კაცისას თავისით არაფრის კეთება, თუ არ იხილავს რამეს, მამის გაკეთებულს, რადგან, რასაც ის აკეთებს, იმას ძეც მსგავსადვე აკეთებს;
20 რადგან მამას უყვარს ძე და ყოველივეს უჩვენებს მას, რასაც იგი აკეთებს, და ამაზე მეტ საქმესაც უჩვენებს მას, რათა თქვენ გიკვირდეთ;
21 რადგან როგორც მამა აღადგენს მკვდრებს და აცოცხლებს, ასევე ძეც, ვისაც უნდა, აცოცხლებს;
22 რადგან არ განსჯის მამა არავის, არამედ მთელი მსჯავრი გადასცა ძეს,
23 რათა ყველა პატივს სცემდეს ძეს, როგორც პატივს სცემს მამას. ვინც პატივს არ სცემს ძეს, პატივს არ სცემს მამას, რომელმაც მოავლინა იგი.
24 ამინ, ამინ გეუბნებით თქვენ: ვინც ჩემს სიტყვას ისმენს და სწამს მომავლინებელი ჩემი, აქვს ცხოვრება საუკუნო და სამსჯავროზე არ მიდის, არამედ გადასულია სიკვდილიდან ცხოვრებაში.
25 ამინ, ამინ გეუბნებით თქვენ: მოდის ჟამი და ახლავე არის, როცა მკვდრები გაიგონებენ ხმას ძისა ღვთისას და ვინც გაიგონებს, გაცოცხლდება;
26 რადგან როგორც მამას აქვს ცხოვრება თავის თავში, ასევე ძესაც მისცა რომ ჰქონდეს ცხოვრება თავის თავში.
27 და ხელმწიფება მისცა მას მსჯავრის აღსასრულებლად, რადგან ძე კაცისა არის.
28 ნუ გიკვირთ ეს, რადგან მოდის ჟამი, როცა ყველა, ვინც საფლავებშია, გაიგონებს მის ხმას.
29 და გამოვლენ კეთილისმოქმედნი აღდგომისათვის ცხოვრებისა, ხოლო ბოროტისმოქმედნი — აღდგომისათვის სასჯელისა.
30 არ შემიძლია მე ჩემით არაფრის კეთება; როგორც მესმის, განვსჯი და ჩემი მსჯავრი სამართლიანია, რადგან არ ვეძებ ჩემს ნებას, არამედ ნებას ჩემი მომავლინებელი მამისას.
31 თუ მე ვმოწმობ ჩემს თავზე, ჩემი მოწმობა არ არის ჭეშმარიტი.
32 სხვა არის, ვინც მოწმობს ჩემზე, და ვიცი, რომ ჭეშმარიტია მისი მოწმობა, რომელიც მოწმობს ჩემზე.
33 თქვენ გაგზავნეთ იოანესთან და დაამოწმა ჭეშმარიტება;
34 ხოლო მე კაცისგან არ ვიღებ მოწმობას, არამედ ამას ვამბობ, რათა თქვენ ცხონდეთ.
35 ის იყო სანთელი, რომელიც ენთო და ანათებდა, და თქვენ ისურვეთ გეხარათ ერთ ხანს მის ნათელში.
36 ხოლო მე მაქვს მოწმობა იოანეზე მეტი, რადგან საქმეები, რომლებიც მომცა მე მამამ აღსასრულებლად, ეს საქმეები, რომელთაც მე ვასრულებ, მოწმობენ ჩემზე, რომ მამამ მომავლინა მე.
37 და ვინც მე მომავლინა — მამამ, მან დაამოწმა ჩემზე; თქვენ არც მისი ხმა გსმენიათ არასდროს, არც მისი სახე გიხილავთ;
38 და მისი სიტყვა არ არის თქვენ შორის დამკვიდრებული, რადგან ვინც მან მოავლინა, იგი თქვენ არა გწამთ.
39 იკვლევთ წერილს, რადგან თქვენ გგონიათ, რომ გაქვთ საუკუნო ცხოვრება მის მიერ, და ის არის, რომელიც მოწმობს ჩემზე;
40 და თქვენ არ გსურთ მოსვლა ჩემთან, რომ საუკუნო ცხოვრება გქონდეთ.
41 დიდებას კაცთაგან არ ვიღებ;
42 არამედ გიცნობთ თქვენ — ღვთის სიყვარული არ არის თქვენში.
43 მე მოვედი ჩემი მამის სახელით და არ მიწყნარებთ მე; თუ სხვა მოვა თავისი სახელით, იმას შეიწყნარებთ.
44 როგორ შეგიძლიათ ირწმუნოთ თქვენ, რომლებიც დიდებას ერთმანეთისგან იღებთ, და დიდებას, რომელიც მხოლოდ ღვთისგან არს, არ ეძებთ?
45 ნუ გგონიათ, რომ მე ბრალს დაგდებთ თქვენ ჩემს მამასთან; თქვენი ბრალმდებელი არის მოსე, რომლის სასოებაც გაქვთ თქვენ.
46 თუ ირწმუნეთ მოსესი, ირწმუნეთ ჩემიც, რადგან მან ჩემზე დაწერა,
47 ხოლო თუ მისი დაწერილის არა გწამთ, ჩემი სიტყვებისას როგორ ირწმუნებთ?
500,6,0,
1 ამის შემდეგ გავიდა იესო გალილეის, ანუ ტიბერიის ზღვის გაღმა.
2 და მისდევდა მას დიდძალი ხალხი, რადგან ხედავდნენ სასწაულებს, რომლებსაც აღასრულებდა უძლურებზე.
3 და ავიდა იესო მთაზე და იქ დაჯდა თავის მოწაფეებთან ერთად.
- ხუთი ათასი კაცის დაპურება (მთ.14,14-21; მკ.6,34-44; ლკ.9,12-17)
4 და იყო მოახლოებული პასექი, იუდეველთა დღესასწაული.
5 აახილა თვალები იესომ და დაინახა, რომ მრავალი ხალხი მოდის მასთან, და უთხრა ფილიპეს: სად ვიყიდოთ პური, რომ ჭამონ ამათ?
6 ამას რომ ეუბნებოდა, ცდიდა მას, რადგან თვითონ იცოდა, რა უნდა გაეკეთებინა.
7 მიუგო მას ფილიპემ: ორასი დინარის პური არ ეყოფათ ამათ, რომ თითოეულმა ცოტაოდენი მიიღოს.
8 უთხრა მას ერთმა თავისმა მოწაფეთაგანმა, ანდრიამ, სიმონ-პეტრეს ძმამ:
9 არის აქ ყმაწვილი, რომელსაც აქვს ქერის ხუთი პური და ორი თევზი, მაგრამ ეს რა არის ამდენისთვის?
10 უთხრა იესომ: დასხით კაცები. და იყო ბევრი ბალახი იმ ადგილას. და დასხდნენ კაცები, რიცხვით დაახლოებით ხუთი ათასი.
11 და აიღო პურები იესომ და მადლობდა და აძლევდა მოწაფეებს, ხოლო მოწაფეები — იმათ, ვინც ისხდა, ასევე — თევზსაც, რამდენიც უნდოდათ.
12 და როგორც კი გაძღნენ, უთხრა თავის მოწაფეებს: მოაგროვეთ დარჩენილი ნატეხები, რომ არაფერი დაიკარგოს.
13 და მოაგროვეს და აავსეს თორმეტი გოდორი ქერის ხუთი პურის ნატეხებით, რაც დარჩათ მათ, ვინც ჭამა.
14 ხოლო კაცები, რომლებმაც ნახეს სასწაული, რომელიც აღასრულა იესომ, ამბობდნენ: ეს არის ჭეშმარიტად წინასწარმეტყველი, რომელიც მოვიდა ამ ქვეყნად.
15 და იესომ გულისხმაყო, რომ უნდა მოსულიყვნენ და მოეტაცათ იგი, რათა გაემეფებინათ, და გაშორდა და კვლავ წავიდა იგი მთაში მარტო.
- იესოს სვლა ზღვაზე (მთ.14,24-33; მკ.6,47-52)
16 და როგორც კი მოსაღამოვდა, ჩავიდნენ მისი მოწაფეები ზღვასთან
17 და ავიდნენ ნავზე და გავიდნენ ზღვის გაღმა, კაპერნაუმში. და უკვე ბნელდებოდა, ხოლო იესო ჯერ კიდევ არ იყო მისული მათთან;
18 და ზღვა დიდი ქარის ქროლვისგან ღელავდა.
19 და როცა გაცურეს დაახლოებით ოცდახუთი ან ოცდაათი უტევანი, დაინახეს იესო, ზღვაზე მავალი, უახლოვდებოდა ნავს, და შეეშინდათ;
20 ხოლო მან უთხრა მათ: მე ვარ, ნუ გეშინიათ.
21 უნდოდათ აეყვანათ იგი ნავში, და მყისვე აღმოჩნდა ნავი მიწაზე, სადაც მიდიოდნენ.
22 მეორე დღეს ხალხი, რომელიც იდგა ზღვის გაღმა, ხედავდა, რომ სხვა ნავი არ იყო იქ, გარდა იმ ერთისა, რომელშიც ავიდნენ იესოს მოწაფეები, და რომ არ ასულა იესო თავის მოწაფეებთან ერთად ნავში, არამედ მხოლოდ მისი მოწაფეები წავიდნენ.
23 და მოვიდნენ სხვა ნავებიც ტიბერიიდან იმ ადგილის მახლობლად, სადაც ჭამეს პური და მადლობდნენ უფალს.
24 და როცა ნახა ხალხმა, რომ იესო არ არის იქ, არც მისი მოწაფეები, ჩასხდნენ ისინი ნავებში და მივიდნენ კაპერნაუმში და ეძებდნენ იესოს.
- იესოს სიტყვა ზეციდან გადმოსულ პურზე
25 და იპოვეს იგი ზღვის გაღმა და უთხრეს მას: რაბი, როდის მოხვედი აქ?
26 მიუგო მათ იესომ და უთხრა: ამინ, ამინ გეუბნებით თქვენ: მეძებთ მე არა იმიტომ, რომ იხილეთ სასწაულები, არამედ იმიტომ, რომ ჭამეთ პური და გაძეხით.
27 გაისარჯეთ არა იმ საზრდოსთვის, რომელიც იკარგება, არამედ საზრდოსთვის, რომელიც რჩება საუკუნო ცხოვრებად, რომელსაც ძე კაცისა თქვენ მოგცემთ, რადგან იგი ბეჭდით დაამოწმა მამა ღმერთმა.
28 უთხრეს მას: რა ვქნათ, რომ ვაკეთოთ ღვთის საქმე?
29 მიუგო იესომ და უთხრა მათ: ეს არის საქმე ღვთისა, რომ გწამდეთ, ვინც მოავლინა მან.
30 და უთხრეს მას: რა სასწაულს აღასრულებ, რომ ვიხილოთ და ვირწმუნოთ შენი? რას აღასრულებ?
31 ჩვენი მამები მანანას ჭამდნენ უდაბნოში, როგორც არის დაწერილი: პური ზეციდან მისცა მათ საჭმელად (გამ.16,15; ფს.77,24).
32 უთხრა მათ იესომ: ამინ, ამინ გეუბნებით თქვენ: არა მოსემ მოგცათ თქვენ პური ზეციდან, არამედ ჩემმა მამამ მოგცათ თქვენ პური ჭეშმარიტი ზეციდან,
33 რადგან პური ღვთისა არის ის, ვინც გარდამოვიდა ზეციდან და ცხოვრება მისცა ამ სოფელს.
34 უთხრეს მას: უფალო, ყოველთვის მოგვეცი ჩვენ ეს პური.
35 უთხრა მათ იესომ: მე ვარ პური ცხოვრებისა; ვინც მოვა ჩემთან, არ მოშივდება და ვინც ირწმუნებს ჩემსას, არ მოსწყურდება არასდროს;
36 არამედ გითხარით თქვენ: მიხილეთ მე და არა გწამთ.
37 ყოველი, რომელიც მომცა მე მამამ, ჩემთან მოვა და რომელიც მოვა ჩემთან, არ გავაგდებ გარეთ,
38 რადგან გარდამოვედი ზეციდან არა იმიტომ, რომ აღვასრულო ჩემი ნება, არამედ ნება ჩემი მომავლინებელი მამისა.
39 და ეს არის ნება ჩემი მომავლინებელი მამისა, რათა ვინც მომცა მე, არ დავკარგო მათგან არავინ, არამედ აღვადგინო ისინი უკანასკნელ დღეს;
40 რადგან ეს არის ნება ჩემი მომავლინებლისა, რათა ყოველს, რომელიც ხედავს ძეს და სწამს მისი, ჰქონდეს ცხოვრება საუკუნო; და მე აღვადგინო იგი უკანასკნელ დღეს.
41 დრტვინავდნენ იუდეველები მასზე, რადგან თქვა: მე ვარ პური, ზეციდან გარდამოსული,
42 და ამბობდნენ: განა ეს არ არის იესო, ძე იოსებისა, რომლის მამასა და დედას ჩვენ ვიცნობთ? როგორ ამბობს ახლა: ზეციდან გარდამოვედი?
43 მიუგო იესომ და უთხრა მათ: ნუ დრტვინავთ ერთმანეთთან.
44 არავის შეუძლია მოსვლა ჩემთან, თუ ჩემი მომავლინებელი მამა არ მოიყვანს მას ჩემთან; და მე აღვადგენ მას უკანასკნელ დღეს.
45 წერია წინასწარმეტყველებთან: და იქნებიან ყველანი განსწავლულნი ღვთისაგან (ეს.54,13), ყოველი, რომელიც მოისმენს ჩემი მამისგან და ისწავლის, მოვა ჩემთან;
46 რადგან მამა არავის უხილავს, არამედ ვინც ღვთისაგან არის, იმან იხილა მამა.
47 ამინ, ამინ გეუბნებით თქვენ: ვისაც სწამს ჩემი, აქვს ცხოვრება საუკუნო.
48 მე ვარ პური ცხოვრებისა.
49 თქვენმა მამებმა ჭამეს მანანა უდაბნოში და დაიხოცნენ.
50 ეს არის პური, რომელიც გარდამოვიდა ზეციდან, რათა ვინც შეჭამს მისგან, არ მოკვდეს.
51 მე ვარ პური ცოცხალი, ზეციდან გარდამოსული; ვინც ჭამს ამ პურს, იცოცხლებს უკუნისამდე. და პური, რომელსაც მე მივცემ, ჩემი ხორცია, რომელსაც მე მივცემ ამ სოფლის ცხოვრებისთვის.
52 დავობდნენ ერთმანეთთან იუდეველები და ამბობდნენ: როგორ შეუძლია ამას, მოგვცეს ჩვენ თავისი ხორცი საჭმელად?
53 უთხრა მათ იესომ: ამინ, ამინ გეუბნებით თქვენ: თუ არ შეჭამთ ხორცს ძისა კაცისას და არ შესვამთ მის სისხლს, არ გექნებათ ცხოვრება თქვენში.
54 ვინც ჭამს ჩემს ხორცს და სვამს ჩემს სისხლს, აქვს ცხოვრება საუკუნო და მე აღვადგენ მას უკანასკნელ დღეს,
55 რადგან ხორცი ჩემი ჭეშმარიტი საჭმელია და სისხლი ჩემი ჭეშმარიტი სასმელია.
56 ვინც ჭამს ჩემს ხორცს და სვამს ჩემს სისხლს, ჩემშია და მე — მასში.
57 როგორც მომავლინა მე ცოცხალმა მამამ, მეც ცოცხალი ვარ მამის მიერ და ვინც ჭამს ჩემგან, ისიც იცოცხლებს ჩემ მიერ.
58 ეს არის პური, ზეციდან გარდამოსული, არა ისეთი, როგორიც ჭამეს თქვენმა მამებმა, მანანა, და დაიხოცნენ. ვინც შეჭამს ამ პურს, იცოცხლებს უკუნისამდე.
59 ეს თქვა შესაკრებელში, როცა ასწავლიდა კაპერნაუმში.
60 მრავალმა მისმა მოწაფეთაგანმა მოისმინა და თქვა: მკაცრია ეს სიტყვა, ვის შეუძლია მისი მოსმენა?
61 და იცოდა იესომ თვითონ, რომ დრტვინავდნენ ამის გამო მისი მოწაფეები და უთხრა მათ: ეს გაბრკოლებთ თქვენ?
62 და თუ იხილავთ ძეს კაცისას, აღმავალს, სადაც იყო პირველად?
63 სული განმაცოცხლებელია, ხორცი — უსარგებლო; სიტყვები, რომელთაც მე გეუბნებით თქვენ, სულია და ცხოვრება;
64 არამედ არიან თქვენგან ზოგიერთები, რომელთაც არა სწამთ; — რადგან იცოდა თავიდანვე იესომ, ვინ არიან ისინი, რომელთაც არა სწამთ, და ვინ არის გამცემი მისი,
65 და ეუბნებოდა: ამის გამო გითხარით თქვენ: არავის შეუძლია მოსვლა ჩემთან, თუ არ არის მიცემული მისთვის ჩემი მამისგან.
66 ამიერიდან მრავალი მისი მოწაფეთაგანი გაბრუნდა უკან და აღარ დადიოდა მასთან ერთად.
- პეტრეს მიერ იესოს აღიარება ქრისტედ და ძედ ღვთისად (მთ.16,13-20; მკ.8,27-30; ლკ.9,18-21)
67 უთხრა იესომ იმ თორმეტს: თქვენც ხომ არ გინდათ წასვლა?
68 მიუგო მას სიმონ-პეტრემ: უფალო, ვისთან წავიდეთ? რადგან სიტყვები საუკუნო ცხოვრებისა შენ გაქვს
69 და ჩვენ ვირწმუნეთ და გავიგეთ, რომ შენ ხარ ქრისტე, ძე ცოცხალი ღმერთისა.
70 მიუგო მათ იესომ და უთხრა: განა მე არ გამოგირჩიეთ თქვენ, თორმეტნი? და თქვენგან ერთი ეშმაკია.
71 და ამბობდა სიმონ ისკარიოტელის იუდაზე, რომელიც იყო ერთი თორმეტთაგანი, რადგან იგი აპირებდა მის გაცემას.
500,7,0,
1 ამის შემდეგ დადიოდა იესო გალილეაში და არ უნდოდა წასვლა ჰურიასტანში, რადგან ეძებდნენ მას იუდეველები მოსაკლავად.
- იესო ქრისტეს მიერ კარვობის დღესასწაულზე ტაძარში წასვლაზე უარის თქმა
2 და იყო მოახლოებული იუდეველთა დღესასწაული, კარვობა.
3 უთხრეს მას თავისმა ძმებმა: გადადი აქედან და წადი ჰურიასტანში, რათა შენმა მოწაფეებმაც ნახონ შენი საქმეები, რომელთაც აღასრულებ,
4 რადგან არავინ აკეთებს ფარულად რამეს, თუ ეძიებს თავის გამოჩენას. თუ ამას აკეთებ, გამოუცხადე შენი თავი ამ სოფელს.
5 რადგან არც მის ძმებს სწამდათ მისი.
6 უთხრა მათ იესომ: ჩემი ჟამი ჯერ არ მოსულა, ხოლო თქვენი ჟამი ყოველთვის მზად არის.
7 არ შეუძლია ამ სოფელს თქვენი მოძულება, ხოლო მე ვძულვარ, რადგან მე ვმოწმობ მასზე, რომ მისი საქმეები ბოროტია.
8 თქვენ ადით დღესასწაულზე, ხოლო მე ჯერ არ ავდივარ ამ დღესასწაულზე, რადგან ჩემი ჟამი ჯერ არ აღსრულებულა.
9 ეს უთხრა მათ და გაჩერდა გალილეაში.
- იესო ქრისტე კარვობის დღესასწაულზე
10 და როგორც კი ავიდნენ მისი ძმები დღესასწაულზე, მაშინ თავადაც ავიდა არა განცხადებულად, არამედ ფარულად.
11 ხოლო იუდეველები ეძებდნენ მას დღესასწაულზე და ამბობდნენ: სად არის იგი?
12 და ბევრს დავობდნენ მასზე ხალხში; ზოგი ამბობდა: კეთილია, ხოლო სხვები ამბობდნენ: არა, არამედ აცდუნებს ხალხს. —
13 თუმცა არავინ ლაპარაკობდა განცხადებულად მასზე იუდეველთა შიშის გამო.
14 და როცა უკვე შუა დღესასწაული იყო, ავიდა იესო ტაძარში და ასწავლიდა.
15 უკვირდათ იუდეველებს და ამბობდნენ: როგორ იცის ამან წერილი უსწავლელად?
16 მიუგო მათ იესომ და უთხრა: ჩემი მოძღვრება არ არის ჩემი, არამედ ჩემი მომავლინებლისა;
17 ვისაც სურს მისი ნება აღასრულოს, გაიგებს ამ მოძღვრების შესახებ, ღვთისაგან არის თუ მე ჩემით ვამბობ.
18 ვინც თავისით ლაპარაკობს, თავის დიდებას ეძებს; ხოლო ვინც ეძებს თავისი მომავლინებლის დიდებას, იგი ჭეშმარიტია და სიცრუე არ არის მასთან.
19 განა მოსემ არ მოგცათ თქვენ სჯული? და თქვენგან არავინ აღასრულებს სჯულს. რად მეძებთ მე მოსაკლავად?
20 მიუგო ხალხმა და უთხრა: ეშმაკი არის შენთან; ვინ გეძებს შენ მოსაკლავად?
21 მიუგო იესომ და უთხრა მათ: ერთი საქმე გავაკეთე და ყველას გიკვირთ.
22 იმისთვის მოგცათ თქვენ მოსემ წინადაცვეთა  თუმცა არა მოსესგან არის, არამედ მამათაგან რომ შაბათსაც წინადასცვითოთ კაცს.
23 თუ წინადაცვეთას იღებს კაცი შაბათს, რათა არ დაირღვეს მოსეს სჯული, ჩემზე რატომ მრისხანებთ, რომ კაცი მთლიანად გამოვაჯანმრთელე შაბათს?
24 ნუ განსჯით გარეგნულად, არამედ სამართლიანი მსჯავრით განსაჯეთ.
25 ამბობდა ზოგიერთი იერუსალიმელთაგანი: განა ეს არ არის, რომელსაც ეძებენ მოსაკლავად?
26 და აჰა, განცხადებულად ლაპარაკობს და არაფერს ეუბნებიან მას. ნუთუ ჭეშმარიტად შეიცნეს მთავრებმა, რომ ეს არის ქრისტე?
27 მაგრამ ეს ვიცით, საიდან არის; ხოლო ქრისტე როცა მოვა, არავის ეცოდინება, საიდან არის.
28 ღაღადყო იესომ ტაძარში, როცა ასწავლიდა და ეუბნებოდა: მეც მიცნობთ და ისიც იცით, საიდან ვარ; და ჩემით არ მოვსულვარ, არამედ ჭეშმარიტია, ვინც მომავლინა მე, რომელსაც თქვენ არ იცნობთ;
29 ხოლო მე ვიცნობ მას, რადგან მისგან ვარ და მან მომავლინა მე.
30 ეძებდნენ მას შესაპყრობად და არავინ დაადო მას ხელი, რადგან ჯერ არ იყო მოსული მისი ჟამი.
31 და ხალხიდან მრავალმა ირწმუნა მისი და ამბობდნენ: ქრისტე როცა მოვა, ნუთუ იმაზე მეტ სასწაულს აღასრულებს, ვიდრე ამან აღასრულა?
32 გაიგონეს ფარისევლებმა, რომ ხალხი დრტვინავდა მასზე, და გაგზავნეს მღვდელმთავრებმა და ფარისევლებმა მსახურები, რათა შეეპყროთ იგი.
33 და თქვა იესომ: კიდევ ცოტა ხანს ვარ თქვენთან და მივდივარ ჩემს მომავლინებელთან;
34 მომძებნით მე და ვერ მიპოვით; და სადაც ვარ მე, თქვენ არ შეგიძლიათ მოსვლა.
35 თქვეს იუდეველებმა თავისთვის: სად აპირებს ეს წასვლას, რომ ჩვენ ვერ ვიპოვოთ იგი? ნუთუ განთესილ წარმართებთან უნდა, რომ წავიდეს და ასწავლოს წარმართებს?
36 რას ნიშნავს ეს სიტყვა, რომელიც თქვა: მომძებნით მე და ვერ მიპოვით; და მე სადაც ვარ, თქვენ არ შეგიძლიათ მოსვლა?
37 და დიდი დღესასწაულის ბოლო დღეს დადგა იესო, ღაღადყო და თქვა: ვისაც სწყურია, მოვიდეს ჩემთან და დალიოს;
38 და ვისაც სწამს ჩემი, როგორც თქვა წერილმა: მისი მუცლიდან მოედინებიან მდინარეები ცოცხალი წყლისა (ეს.12,3).
39 და ეს თქვა სულზე, რომელიც უნდა მიეღოთ იმათ, ვინც ირწმუნა მისი, ვინაიდან ჯერ არ იყო სულიწმიდა მოცემული, რადგან იესო ჯერ არ იყო განდიდებული.
40 ხალხიდან მრავალმა მოისმინა ეს სიტყვა და ამბობდა: ეს არის ჭეშმარიტად წინასწარმეტყველი.
41 სხვები ამბობდნენ: ეს არის ქრისტე, ხოლო სხვები ამბობდნენ: ნუთუ გალილეიდან მოდის ქრისტე?
42 განა წერილმა არ თქვა, რომ დავითის თესლიდან და დაბა ბეთლემიდან, საიდანაც იყო დავითი, მოდის ქრისტე?
43 და ცილობა იყო ხალხში მის გამო.
44 და ზოგიერთ მათგანს უნდოდა მისი შეპყრობა, მაგრამ ვერავინ დაადო მას ხელი.
45 მივიდნენ მსახურები მღვდელმთავრებთან და ფარისევლებთან; და მათ უთხრეს ამათ: რატომ არ მოიყვანეთ იგი?
46 მიუგეს მსახურებმა: არასდროს ულაპარაკია კაცს ისე, როგორც ამ კაცს.
47 მიუგეს მათ ფარისევლებმა: ნუთუ თქვენც შემცდარნი ხართ?
48 ნუთუ ვინმე მთავართაგანმა ირწმუნა მისი ან ფარისეველთაგანმა?
49 და ეს ხალხი, რომელმაც არ იცის სჯული, დაწყევლილია.
50 უთხრა მათ ნიკოდიმოსმა, რომელიც მისული იყო მასთან ღამით და იყო ერთი მათგანი:
51 ნუთუ ჩვენი სჯული განსჯის კაცს, ვიდრე ჯერ არ მოუსმენს მას და არ გაიგებს, რას აკეთებს?
52 მიუგეს და უთხრეს მას: ნუთუ შენც გალილეიდან ხარ? გამოიკვლიე და ნახე, რომ გალილეიდან წინასწარმეტყველი არ აღმდგარა.
53 და წავიდა თითოეული თავის სახლში.
500,8,0,
1 ხოლო იესო წავიდა ზეთისხილის მთაზე.
2 და განთიადზე კვლავ მივიდა ტაძარში და მთელი ერი მიდიოდა მასთან; და დაჯდა და ასწავლიდა მათ.
- მრუშობისთვის დაკავებული დედაკაცის განსჯა
3 და მოიყვანეს მწიგნობრებმა და ფარისევლებმა დედაკაცი, რომელიც მრუშობისას დაეჭირათ, და დააყენეს იგი შუაში
4 და უთხრეს მას, რადგან სცდიდნენ: მოძღვარო, ეს დედაკაცი დაიჭირეს მრუშობისას,
5 ხოლო სჯულში მოსემ გვიბრძანა ჩვენ ასეთების ჩაქოლვა; და შენ რას იტყვი?
6 და ამას ამბობდნენ და სცდიდნენ მას, რათა ბრალი დაედოთ მისთვის. ხოლო იესო დაბლა დაიხარა და თითით წერდა მიწაზე.
7 და რადგან დაჟინებით ეკითხებოდნენ მას, გაიმართა და უთხრა მათ: ვინც უცოდველია თქვენგან, პირველმა ესროლოს მას ქვა.
8 და კვლავ დაიხარა და წერდა მიწაზე;
9 ხოლო ისინი, ვინც გაიგონა, სინდისისგან მხილებულნი, გადიოდნენ თითო-თითო, დაწყებული მოხუცებიდან; და დარჩა მარტო იესო და დედაკაცი, რომელიც იდგა შუაში.
10 და გაიმართა იესო და ვერავინ დაინახა დედაკაცის გარდა და უთხრა მას: დედაკაცო, სად არიან შენი ბრალმდებელნი? არავინ განგსაჯა შენ?
11 ხოლო მან უთხრა: არავინ, უფალო. და იესომ უთხრა მას: არც მე განგსჯი შენ; წადი და ამიერიდან ნუღარ სცოდავ.
- იესო ქრისტეს მოწმობა თავის თავზე
12 კვლავ ესაუბრა მათ იესო და უთხრა: მე ვარ ნათელი სოფლისა; ვინც გამომყვება მე, არ ივლის ბნელში, არამედ ექნება ნათელი ცხოვრებისა.
13 უთხრეს მას ფარისევლებმა: შენ შენს თავზე მოწმობ და შენი მოწმობა არ არის ჭეშმარიტი.
14 მიუგო იესომ და უთხრა მათ: თუნდაც მე ვმოწმობდე ჩემს თავზე, ჭეშმარიტია ჩემი მოწმობა, რადგან ვიცი, საიდან მოვედი და სად მივდივარ; ხოლო თქვენ არ იცით, საიდან მოვდივარ და სად მივდივარ.
15 თქვენ ხორცისამებრ განსჯით, ხოლო მე არავის განვსჯი.
16 და თუ განვსჯი მე, ჩემი მსჯავრი ჭეშმარიტია, რადგან მარტო არა ვარ, არამედ მე და ჩემი მომავლინებელი მამა.
17 და თქვენს სჯულშიც წერია: ორი კაცის მოწმობა ჭეშმარიტია.
18 მე ვარ, რომელიც ვმოწმობ ჩემზე, და მოწმობს ჩემზე ჩემი მომავლინებელი მამა.
19 ეუბნებოდნენ მას: სად არის შენი მამა? მიუგო იესომ: არც მე მიცნობთ, არც ჩემს მამას; რომ მიცნობდეთ მე, ჩემი მამაც გეცოდინებოდათ.
20 ამ სიტყვებს ეუბნებოდა განძის საცავთან და ასწავლიდა ტაძარში; და არავინ შეიპყრო იგი, რადგან ჯერ არ იყო მოსული მისი ჟამი.
21 კვლავ უთხრა მათ იესომ: მე მივდივარ და ძებნას დამიწყებთ მე და ვერ მიპოვით, და თქვენს ცოდვებში დაიხოცებით; სადაც მე მივდივარ, თქვენ არ ძალგიძთ მოსვლა.
22 ამბობდნენ იუდეველები: ნუთუ თავს მოიკლავს, რადგან ამბობს: სადაც მე მივდივარ, თქვენ არ ძალგიძთ მოსვლა?
23 და ეუბნებოდა მათ: თქვენ ქვეყნისგან ხართ, მე ზეცისგან ვარ; თქვენ ამ სოფლისგან ხართ, მე არა ვარ ამ სოფლისგან.
24 გითხარით თქვენ, რომ დაიხოცებით თქვენს ცოდვებში; თუ არ ირწმუნებთ ჩემსას, რომ მე ვარ, დაიხოცებით თქვენს ცოდვებში.
25 ეუბნებოდნენ მას: შენ ვინ ხარ? უთხრა მათ იესომ: თავიდან რასაც გეუბნებით თქვენ.
26 ბევრი მაქვს თქვენზე სათქმელი და განსასჯელი; მაგრამ ვინც მე მომავლინა, ჭეშმარიტია და მე, რაც ვისმინე მისგან, იმას ვამბობ ამ სოფელში.
27 ვერ გაიგეს, რომ მამაზე ეუბნებოდა მათ.
28 კვლავ უთხრა მათ იესომ: როცა აამაღლებთ ძეს კაცისას, მაშინ გაიგებთ, რომ მე ვარ; და მე ჩემით არაფერს ვაკეთებ, არამედ როგორც მასწავლა მე მამამ, ისე ვამბობ.
29 და ვინც მომავლინა მე, ჩემთან არის; არ დამტოვა მე მარტო მამამ, რადგან რაც სათნოა მისთვის, იმას ვაკეთებ ყოველთვის.
30 როცა იგი ამას ამბობდა, მრავალმა ირწმუნა მისი.
31 ეუბნებოდა იესო იუდეველებს, რომლებმაც ირწმუნეს მისი: თუ თქვენ ჩემს სიტყვაზე იდგებით, ჭეშმარიტად ჩემი მოწაფეები ხართ
32 და შეიცნობთ ჭეშმარიტებას და ჭეშმარიტება განგათავისუფლებთ თქვენ.
33 მიუგეს მას: აბრაამის მოდგმა ვართ და არავის ვემონებოდით არასდროს; როგორ ამბობ შენ: განთავისუფლდებით?
34 მიუგო მათ იესომ: ამინ, ამინ გეუბნებით თქვენ, რომ ყოველი, რომელიც სჩადის ცოდვას, მონაა ცოდვისა.
35 და მონა არ მკვიდრობს სახლში უკუნისამდე, ხოლო ძე მკვიდრობს უკუნისამდე.
36 თუ ძე განგათავისუფლებთ თქვენ, ნამდვილად თავისუფლები იქნებით.
37 ვიცი, რომ აბრაამის მოდგმა ხართ, მაგრამ მეძებთ მე მოსაკლავად, რადგან ჩემს სიტყვას ვერ იტევთ თქვენ.
38 რაც მე ვიხილე ჩემს მამასთან, იმას ვამბობ; და თქვენ რაც იხილეთ თქვენს მამასთან, იმას აკეთებთ.
39 მიუგეს და უთხრეს მას: ჩვენი მამა აბრამია. უთხრა მათ იესომ: აბრაამის შვილები რომ ყოფილიყავით, აბრაამის საქმეებს გააკეთებდით;
40 და ახლა მეძებთ მე მოსაკლავად, კაცს, რომელმაც გითხარით ჭეშმარიტება, რომელიც ვისმინე ღვთისაგან; ეს აბრაამს არ გაუკეთებია,
41 ხოლო თქვენ თქვენი მამის საქმეებს აკეთებთ. უთხრეს მას: ჩვენ სიძვით არ ვშობილვართ, ერთი მამა გვყავს — ღმერთი.
42 უთხრა მათ იესომ: ღმერთი რომ თქვენი მამა ყოფილიყო, გეყვარებოდით მე, რადგან მე ღვთისაგან გამოვედი და მოვედი; რადგან ჩემით არ მოვსულვარ, არამედ მან მომავლინა მე.
43 რატომ არ გულისხმაყოფთ ჩემს ნათქვამს? რადგან არ შეგიძლიათ ჩემი სიტყვის მოსმენა.
44 თქვენი მამისგან, ეშმაკისგან, ხართ და თქვენი მამის გულისთქმების აღსრულება გსურთ. ის კაცისმკვლელი იყო დასაბამიდან და ჭეშმარიტებაზე არ დადგა, რადგან ჭეშმარიტება არ არის მასში. როცა ამბობს ტყუილს, თავისი გულიდან ამბობს, რადგან მატყუარაა და მამა ტყუილისა;
45 ხოლო მე რადგან ჭეშმარიტებას გეუბნებით, არა გწამთ ჩემი.
46 რომელი თქვენგანი მამხილებს მე ცოდვის გამო? თუ ჭეშმარიტებას გეუბნებით, რატომ არა გწამთ ჩემი?
47 ვინც ღვთისაგან არის, ღვთის სიტყვას ისმენს, იმიტომ არ ისმენთ თქვენ, რომ არა ხართ ღვთისაგან.
48 მიუგეს იუდეველებმა და უთხრეს მას: განა კარგად არ გითხარით ჩვენ, რომ სამარიელი ხარ შენ და ეშმაკი არის შენთან?
49 მიუგო იესომ: ჩემთან ეშმაკი არ არის, არამედ პატივს ვცემ ჩემს მამას და თქვენ შეურაცხმყოფთ მე.
50 და მე არ ვეძიებ ჩემს დიდებას; არის, რომელიც ეძიებს და განსჯის.
51 ამინ, ამინ გეუბნებით თქვენ: ვინც ჩემს სიტყვას დაიმარხავს, სიკვდილს არ იხილავს უკუნისამდე.
52 უთხრეს მას იუდეველებმა: ახლა გავიგეთ, რომ ეშმაკეული ხარ. აბრაამი მოკვდა და წინასწარმეტყველნიც, და შენ ამბობ: ვინც ჩემს სიტყვას დაიმარხავს, არ იხილავს სიკვდილის გემოს უკუნისამდე.
53 ნუთუ შენ უფრო დიდი ხარ ჩვენს მამაზე, აბრაამზე, რომელიც მოკვდა? წინასწარმეტყველნიც დაიხოცნენ. ვინ გგონია შენი თავი?
54 მიუგო იესომ: თუ მე ვადიდებ ჩემს თავს, ჩემი დიდება არაფერია; არის მამა ჩემი, რომელიც მადიდებს მე, რომელზეც თქვენ ამბობთ, რომ თქვენი ღმერთია;
55 და ვერ შეიცანით იგი; ხოლო მე ვიცი იგი და თუ ვიტყვი, რომ არ ვიცი იგი, ვიქნები თქვენსავით მატყუარა; არამედ ვიცი იგი და მის სიტყვას ვიმარხავ.
56 აბრაამს, თქვენს მამას, უხაროდა, რომ იხილავდა ჩემს დღეს, და იხილა და გაიხარა.
57 უთხრეს იუდეველებმა მას: ორმოცდაათი წლისაც არა ხარ და აბრაამი გიხილავს?
58 უთხრა მათ იესომ: ამინ, ამინ გეუბნებით თქვენ, ვიდრე აბრაამი იქნებოდა, მე ვარ.
59 აიღეს ქვები, რათა ესროლათ მისთვის; ხოლო იესო თვალს მიეფარა და გავიდა ტაძრიდან, გაიარა მათ შორის და ასე წავიდა.
500,9,0,
- ბრმადშობილის განკურნება შაბათს
1 და როცა მიდიოდა იესო, იხილა კაცი, ბრმადშობილი.
2 და ჰკითხეს მას თავისმა მოწაფეებმა და უთხრეს: რაბი, ვინ სცოდა, ამან თუ ამისმა მშობლებმა, რადგან ბრმა იშვა?
3 მიუგო იესომ: არც ამან სცოდა, არც ამისმა მშობლებმა, არამედ რათა განცხადდეს საქმე ღვთისა მასზე.
4 მე უნდა ვაკეთო საქმე ჩემი მომავლინებლისა, ვიდრე დღე არის; მოდის ღამე, როცა ვერავინ შეძლებს საქმის კეთებას.
5 ვიდრე ამ სოფელში ვარ, ნათელი ვარ ამ სოფლისა.
6 როცა ეს თქვა, დაანერწყვა მიწაზე და გააკეთა ტალახი ნერწყვით და სცხო ტალახი ბრმის თვალებს
7 და უთხრა მას: წადი და დაიბანე სილოამის საბანელში, — რაც ითარგმნება: მოვლინებული; წავიდა და დაიბანა, მოვიდა და ხედავდა.
8 ხოლო მეზობლები და ვისაც ნანახი ჰყავდა იგი ადრე, რომ მათხოვარი იყო, ამბობდნენ: ეს არ არის, რომელიც იჯდა და ითხოვდა?
9 სხვები ამბობდნენ: ეს არის; ზოგი ამბობდა: არა, არამედ ჰგავს მას; ხოლო ის ამბობდა: მე ვარ.
10 ეუბნებოდნენ მას: როგორ აგეხილა შენ თვალები?
11 მიუგო მან: კაცმა, რომელსაც ჰქვია ქრისტე, ტალახი გააკეთა და სცხო ჩემს თვალებს და მითხრა მე: წადი სილოამის საბანელში და დაიბანე; მივედი და დავიბანე და ამეხილა.
12 და უთხრეს მას: სად არის იგი? უთხრა: არ ვიცი.
13 მიიყვანეს ფარისევლებთან იგი, რომელიც ადრე ბრმა იყო.
14 იყო შაბათი, როცა ტალახი გააკეთა იესომ და აუხილა მას თვალები.
15 კვლავ ეკითხებოდნენ მას ფარისევლებიც, როგორ აეხილა, ხოლო მან უთხრა მათ: ტალახი დამადო მე თვალებზე და დავიბანე და ვხედავ.
16 და ფარისეველთაგან ზოგიერთი ამბობდა: ეს კაცი არ არის ღვთისაგან, რადგან შაბათს არ იცავს. სხვები ამბობდნენ: როგორ შეუძლია ცოდვილ კაცს ასეთი სასწაულების ქმნა? — და ცილობა იყო მათ შორის.
17 უთხრეს ბრმას კვლავ: შენ რას იტყვი მასზე, რადგან აგიხილა შენ თვალები? ხოლო მან თქვა: წინასწარმეტყველია.
18 არ ირწმუნეს იუდეველებმა მის შესახებ, რომ იყო ბრმა და აეხილა თვალები, ვიდრე არ დაუძახეს იმის მშობლებს, ვისაც აეხილა,
19 და ეკითხებოდნენ მათ და ეუბნებოდნენ: ეს არის თქვენი ძე, რომელზეც თქვენ ამბობთ, რომ ბრმა შვა? მაშ, როგორ ხედავს ახლა?
20 მიუგეს მისმა მშობლებმა და უთხრეს: ვიცით, რომ ეს არის ჩვენი ძე და რომ ბრმა იშვა,
21 ხოლო ახლა როგორ ხედავს, არ ვიცით, ან ვინ აუხილა მას თვალები, ჩვენ არ ვიცით; მაგას ჰკითხეთ, ასაკი აქვს, თვითონ თქვას თავის თავზე.
22 ეს თქვეს მისმა მშობლებმა, ვინაიდან ეშინოდათ იუდეველებისა, რადგან უკვე შეთანხმებულნი იყვნენ იუდეველები, რომ ვინც მას აღიარებდა ქრისტედ, შესაკრებლიდან განეკვეთათ;
23 ამიტომ თქვეს მისმა მშობლებმა: ასაკი აქვს, მაგას ჰკითხეთ.
24 დაუძახეს მეორედ იმ კაცს, რომელიც იყო ბრმა, და უთხრეს მას: მიაგე დიდება ღმერთს; ჩვენ ვიცით, რომ ეს კაცი ცოდვილია.
25 ხოლო მან მიუგო: თუ ცოდვილია, არ ვიცი; ერთი ვიცი, რომ ბრმა ვიყავი და ახლა ვხედავ.
26 კვლავ უთხრეს მას: რა გაგიკეთა შენ? როგორ აგიხილა შენ თვალები?
27 მიუგო მათ: გითხარით თქვენ უკვე და არ ისმინეთ; კიდევ რისი მოსმენა გინდათ? განა თქვენც გინდათ, მისი მოწაფეები გახდეთ?
28 ხოლო მათ აგინეს მას და უთხრეს: შენ ხარ მისი მოწაფე, ხოლო ჩვენ მოსეს მოწაფეები ვართ.
29 ჩვენ ვიცით, რომ მოსეს ეუბნებოდა ღმერთი, ხოლო ეს არ ვიცით, საიდან არის.
30 მიუგო იმ კაცმა და უთხრა მათ: საკვირველი ის არის, რომ თქვენ არ იცით, საიდან არის, და მე ამიხილა თვალები;
31 ვიცი, რომ ცოდვილებისას ღმერთი არ ისმენს, მაგრამ ვინც ღვთისმოშიშია და მის ნებას ასრულებს, მისას ისმენს.
32 საუკუნიდან არ გაგონილა, რომ აეხილოს ვინმეს თვალები ბრმადშობილისთვის;
33 ეს რომ არ ყოფილიყო ღვთისაგან, ვერ შეძლებდა ვერაფრის გაკეთებას.
34 მიუგეს და უთხრეს მას: ცოდვებში ხარ შენ ნაშობი სრულიად და შენ გვასწავლი ჩვენ? — და გააგდეს იგი გარეთ.
35 გაიგო იესომ, რომ გააგდეს იგი გარეთ, და იპოვა იგი და უთხრა მას: შენ გწამს ძე ღვთისა?
36 მიუგო მან და უთხრა: ვინ არის, უფალო, რომ ვირწმუნო იგი?
37 უთხრა მას იესომ: გინახავს იგი, და ვინც შენ გესაუბრება, ის არის.
38 ხოლო მან უთხრა: მწამს, უფალო — და თაყვანი სცა მას.
39 და თქვა იესომ: ამ სოფლის განსასჯელად მოვედი მე, რათა ვინც ვერ ხედავს, ხედავდეს და ვინც ხედავს, დაბრმავდეს.
40 მოისმინა ეს ზოგიერთმა იმ ფარისეველთაგან, რომლებიც იყვნენ მასთან, და უთხრეს მას: ნუთუ ჩვენც ბრმები ვართ?
41 უთხრა მათ იესომ: ბრმები რომ ყოფილიყავით, ცოდვაც არ გექნებოდათ; ხოლო ახლა ამბობთ: ვხედავთ. — და თქვენი ცოდვა თქვენთან რჩება.
500,10,0,
- იგავი კეთილ მწყემსსა და ცხვრების კარზე
1 ამინ, ამინ გეუბნებით თქვენ: ვინც არ შედის კარით ცხვრების ეზოში, არამედ სხვა მხრიდან გადადის, ის მპარავია და ავაზაკი;
2 ხოლო ვინც შედის კარით, ცხვრების მწყემსია.
3 მას მეკარე უღებს და ცხვრებს მისი ხმისა ესმით და თავის ცხვრებს უხმობს სახელით და გაჰყავს ისინი.
4 როცა თავისას ყველას გაიყვანს, მათ წინ მიდის და ცხვრები მას მიჰყვებიან, რადგან ცნობენ მის ხმას.
5 ხოლო უცხოს არ მიჰყვებიან, არამედ გარბიან მისგან, რადგან ვერ ცნობენ უცხოს ხმას.
6 ეს იგავი უთხრა მათ იესომ, ხოლო მათ არ გულისხმაყვეს, რას ეუბნებოდა მათ.
7 და კვლავ უთხრა მათ იესომ: ამინ, ამინ გეუბნებით თქვენ: მე ვარ კარი ცხვრებისა.
8 ყველა, ვინც მოვიდა ჩემზე წინ, მპარავია და ავაზაკი და არ ისმინეს მათი ცხვრებმა;
9 მე ვარ კარი; ჩემ მიერ ვინც შევა, ცხონდება; შევა და გამოვა და საძოვარს იპოვის.
10 მპარავი არ მოდის, თუ არ მოიპარა, არ დაკლა და არ დაღუპა; მე მოვედი, რათა ცხოვრება ჰქონდეთ და უფრო მეტი ჰქონდეთ.
11 მე ვარ მწყემსი კეთილი. მწყემსი კეთილი თავის სულს დებს ცხვრებისთვის;
12 ხოლო დაქირავებული და ვინც არ არის მწყემსი, ვისიც არ არიან ცხვრები, როცა ხედავს მგელს, მომავალს, ტოვებს ცხვრებს და გარბის და მგელი იტაცებს მათ და ფანტავს,
13 რადგან დაქირავებული არ ზრუნავს ცხვრებისთვის.
14 მე ვარ მწყემსი კეთილი და ვიცნობ ჩემებს და მიცნობენ მე ჩემები;
15 როგორც მიცნობს მე მამა, მეც ვიცნობ მამას და ჩემს სულს ვდებ ცხვრებისთვის.
16 და სხვა ცხვრებიც მყავს, რომლებიც არ არიან ამ ეზოდან; ისინიც უნდა მოვიყვანო მე და ჩემს ხმას ისმენენ და იქნება ერთი სამწყსო და ერთი მწყემსი.
17 ამის გამო ვუყვარვარ მე მამას, რომ მე ვდებ ჩემს სულს, რათა კვლავ მივიღო იგი.
18 ვერავინ წაიღებს მას ჩემგან, არამედ მე ვდებ მას თვითონ; ხელმეწიფება მისი დადება და ხელმეწიფება კვლავ მისი მიღება; ეს მცნება მივიღე ჩემი მამისგან.
- იუდეველთა ცილობა იესო ქრისტეს გამო
19 და იყო კვლავ ცილობა იუდეველთა შორის ამ სიტყვების გამო
20 და ამბობდა მრავალი მათგანი: ეშმაკეულია და შეშლილი; რას უსმენთ მას?
21 და სხვები ამბობდნენ: ეს სიტყვები არ არის ეშმაკეულისა; განა ეშმაკს შეუძლია ბრმისთვის თვალების ახილვა?
- იესო ქრისტე სათბურების დღესასწაულზე
22 და იყო მაშინ სათბურება იერუსალიმში, ზამთარი იყო.
23 და დადიოდა იესო ტაძარში, სოლომონის სტოაში.
24 გარშემოეხვივნენ მას იუდეველები და ეუბნებოდნენ: როდემდე აწვალებ ჩვენს სულს? თუ შენ ხარ ქრისტე, გვითხარი ჩვენ ცხადად.
25 მიუგო მათ იესომ: გითხარით თქვენ და არა გწამთ; საქმეები, რომელთაც მე ვაკეთებ ჩემი მამის სახელით, ესენი მოწმობენ ჩემზე;
26 მაგრამ თქვენ არა გწამთ, რადგან არა ხართ ჩემი ცხვრებიდან, როგორც გითხარით თქვენ.
27 ჩემი ცხვრები ჩემი ხმისას ისმენენ და მე ვიცნობ მათ და მომყვებიან მე.
28 და მე ვაძლევ მათ საუკუნო ცხოვრებას და არ დაიღუპებიან უკუნისამდე და ვერავინ მოიტაცებს მათ ჩემი ხელიდან.
29 მამა ჩემი, რომელმაც მომცა მე ისინი, ყველაზე დიდია და არავის შეუძლია მათი მოტაცება ჩემი მამის ხელიდან.
30 მე და მამა ჩემი ერთნი ვართ.
31 კვლავ აიღეს ქვები იუდეველებმა, რათა ჩაექოლათ იგი.
32 მიუგო მათ იესომ: მრავალი კეთილი საქმე გიჩვენეთ თქვენ ჩემი მამის მიერ; მათგან რომელი საქმის გამო მქოლავთ?
33 მიუგეს მას იუდეველებმა და უთხრეს: კეთილი საქმის გამო არ გქოლავთ შენ, არამედ გმობის გამო, რადგან კაცი ხარ შენ და შენს თავს ღმერთად აცხადებ.
34 მიუგო მათ იესომ: განა არ არის დაწერილი სჯულში: მე ვთქვი: ღმერთნი ხართ (ფს.81,6)?
35 თუ ღმერთები უწოდა იმათ, რომელთა მიმართაც იყო ღვთის სიტყვა — და არ შეიძლება წერილი დაირღვეს —
36 რომელიც მამამ წმიდაყო და მოავლინა ამ სოფლად, თქვენ ამბობთ, რომ გმობს, რადგან ვთქვი: ძე ღვთისა ვარ?
37 თუ არ ვაკეთებ ჩემი მამის საქმეს, ნუ გწამთ ჩემი;
38 ხოლო თუ ვაკეთებ და ჩემი არა გწამთ, საქმეებისა გწამდეთ, რათა შეიცნოთ და იცოდეთ, რომ მამა ჩემთან არის და მე — მამასთან.
39 კვლავ ეძებდნენ მას შესაპყრობად და გაერიდა მათ ხელს
- იესოს გასვლა იორდანის გაღმა (მთ.19,1-2; მკ.10,1)
40 და გავიდა იორდანის გაღმა, იმ ადგილას, სადაც ნათელს სცემდა პირველად იოანე, და გაჩერდა იქ.
41 მრავალნი მიდიოდნენ მასთან და ამბობდნენ: იოანემ არანაირი სასწაული არ აღასრულა და ყველაფერი, რაც იოანემ თქვა მასზე, ჭეშმარიტი იყო.
42 და მრავალმა ირწმუნა მისი იქ.
500,11,0,
- ლაზარეს მკვდრეთით აღდგენა
1 იყო ვინმე სნეული ლაზარე ბეთანიიდან, მარიამისა და მართას, მისი დის, დაბიდან;
2 ეს იყო მარიამი, რომელმაც სცხო უფალს ნელსაცხებელი და შეუმშრალა მას ფეხები თავისი თმით და რომლის ძმა, ლაზარე, სნეული იყო.
3 გაგზავნეს იესოსთან მისმა დებმა და უთხრეს: უფალო, აჰა, ვინც გიყვარს, სნეულია.
4 და როგორც კი გაიგონა იესომ, თქვა: ეს სნეულება არ არის სასიკვდილო, არამედ ღვთის დიდებისთვის არის, რათა იდიდოს ძე ღვთისა ამით.
5 და უყვარდა იესოს მართა და მისი და, და ლაზარე.
6 როცა გაიგო, რომ სნეულია, მაშინ გაჩერდა, სადაც იყო, იმ ადგილას ორი დღე:
7 მერე, ამის შემდეგ უთხრა მოწაფეებს: წავიდეთ კვლავ ჰურიასტანში.
8 უთხრეს მას მოწაფეებმა: რაბი, ახლახანს გეძებდნენ შენ იუდეველები ჩასაქოლად და კვლავ იქ მიდიხარ?
9 მიუგო იესომ: განა თორმეტი ჟამი არ არის დღეში? ვინც დადის დღისით, არ ბორძიკობს, რადგან ამ სოფლის ნათელს ხედავს;
10 ხოლო ვინც დადის ღამით, ბორძიკობს, რადგან ნათელი არ არის მასში.
11 ეს თქვა და ამის შემდეგ უთხრა მათ: ლაზარემ, ჩვენმა მეგობარმა, დაიძინა, მაგრამ მივდივარ, რომ გავაღვიძო იგი.
12 უთხრეს მას მოწაფეებმა: უფალო, თუ დაიძინა, იცოცხლებს.
13 ხოლო იესომ თქვა მის სიკვდილზე და მათ ეგონათ, რომ ძილით დაძინებაზე თქვა.
14 მაშინ უთხრა მათ იესომ ცხადად: ლაზარე მოკვდა.
15 და მიხარია თქვენ გამო, რომ ირწმუნებთ, რადგან არ ვიყავი იქ; მაგრამ წავიდეთ მასთან.
16 უთხრა თომამ, რომელსაც ერქვა ტყუპისცალი, თანამოწაფეებს: წავიდეთ ჩვენც, რათა დავიხოცოთ მასთან ერთად.
17 და როცა მივიდა იესო ბეთანიაში, ნახა, რომ იგი უკვე ოთხი დღე იყო საფლავში.
18 და იყო ბეთანია იერუსალიმის მახლობლად დაახლოებით თხუთმეტ უტევანზე.
19 და იუდეველთაგან მრავალი იყო მოსული მართასთან და მარიამთან, რათა ენუგეშებინათ ისინი მათი ძმის გამო.
20 და როგორც კი მართამ გაიგო, რომ იესო მოდის, მიეგება მას, ხოლო მარიამი სახლში იჯდა.
21 უთხრა მართამ იესოს: უფალო, აქ რომ ყოფილიყავი, არ მოკვდებოდა ჩემი ძმა;
22 მაგრამ ახლაც ვიცი, რომ რასაც სთხოვ ღმერთს, მოგცემს შენ ღმერთი.
23 უთხრა მას იესომ: აღდგება შენი ძმა.
24 უთხრა მას მართამ: ვიცი, რომ აღდგება აღდგომისას, უკანასკნელ დღეს.
25 უთხრა მას იესომ: მე ვარ აღდგომა და ცხოვრება; ვინც ირწმუნებს ჩემსას, რომც მოკვდეს, იცოცხლებს,
26 და ყველა, ვინც ცოცხალია და სწამს ჩემი, არ მოკვდება იგი უკუნისამდე. გწამს ეს?
27 უთხრა მას: ჰო, უფალო, მე მწამს, რომ შენ ხარ ქრისტე, ძე ღვთისა, მომავალი ამ სოფლად.
28 და როგორც კი ეს თქვა, წავიდა და მოუხმო მარიამს, თავის დას, ფარულად და უთხრა: მოძღვარი მოვიდა და გიხმობს შენ.
29 ხოლო როგორც კი გაიგონა მან, სწრაფად ადგა და წავიდა მასთან,
30 რადგან ჯერ არ იყო მოსული იესო დაბაში, არამედ იყო კვლავ იმ ადგილას, სადაც მიეგება მას მართა;
31 ხოლო იუდეველები, რომლებიც იყვნენ მასთან სახლში და ანუგეშებდნენ მას, როცა დაინახეს, რომ მარიამი სწრაფად ადგა და გავიდა, გაჰყვნენ მას; ეგონათ, რომ მიდიოდა საფლავზე, რათა ეტირა იქ.
32 და როგორც კი მარიამი მივიდა, სადაც იყო იესო, და დაინახა იგი, ჩაუვარდა მას ფეხებში და უთხრა: უფალო, აქ რომ ყოფილიყავი, არ მოკვდებოდა ჩემი ძმა.
33 ხოლო როგორც კი დაინახა იესომ, რომ იგი ტიროდა და მასთან ერთად მოსული იუდეველებიც ტიროდნენ, შეიძრა სულით და შეძრწუნდა
34 და უთხრა: სად დადეთ იგი? უთხრეს მას: უფალო, მოდი და ნახე.
35 და ცრემლები წამოუვიდა იესოსაც.
36 და ამბობდნენ იუდეველები: ნახე, როგორ უყვარდა იგი;
37 ხოლო ზოგმა მათგანმა თქვა: განა არ შეეძლო ამას, ვინც აუხილა თვალები ბრმას, გაეკეთებინა რამე, რომ ესეც არ მომკვდარიყო?
38 და იესო, კვლავ შეძრული შინაგანად, მივიდა საფლავთან; და იყო გამოქვაბული და ლოდი ედო მას.
39 უთხრა იესომ: აიღეთ ლოდი. უთხრა მას გარდაცვლილის დამ, მართამ: უფალო, უკვე ყარს, რადგან მეოთხე დღეა.
40 უთხრა მას იესომ: განა არ გითხარი შენ, რომ, თუ ირწმუნებ, იხილავ ღვთის დიდებას?
41 აიღეს ლოდი იქიდან, სადაც მკვდარი იყო დასვენებული; ხოლო იესომ აღაპყრო თვალები ზეცად და თქვა: მამაო, გმადლობ შენ, რომ ისმინე ჩემი.
42 და მე ვიცი, რომ ყოველთვის ისმენ ჩემსას, მაგრამ გარშემო მდგომი ხალხისთვის ვთქვი, რათა ირწმუნონ, რომ შენ მომავლინე მე.
43 და ეს თქვა და დიდი ხმით ღაღადყო: ლაზარე, გამოდი გარეთ!
44 და გამოვიდა მკვდარი, რომელსაც შეკრული ჰქონდა ფეხები და ხელები სახვევით და მისი სახე სუდარით იყო შეხვეული. უთხრა მათ იესომ: გახსენით იგი და გაუშვით, გაიაროს.
45 და იუდეველთაგან მრავალმა, რომლებიც მოსული იყვნენ მარიამთან და იხილეს, რაც გააკეთა იესომ, ირწმუნა მისი;
46 ხოლო ზოგი მათგანი წავიდა ფარისევლებთან და უთხრა მათ, რაც გააკეთა იესომ.
- კაიაფას რჩევა
47 და შეკრიბეს მღვდელმთავრებმა და ფარისევლებმა საკრებულო და ამბობდნენ: რა ვქნათ, რადგან ეს კაცი მრავალ სასწაულს აღასრულებს?
48 თუ დავტოვებთ მას ასე, ყველა ირწმუნებს მისას და მოვლენ რომაელები და წაგვართმევენ ჩვენ ადგილსაც და ხალხსაც.
49 ერთმა ვიღაც მათგანმა, კაიაფამ, რომელიც მღვდელმთავარი იყო იმ წელიწადისა, უთხრა მათ: თქვენ არ იცით არაფერი,
50 არც ფიქრობთ, რომ უმჯობესია ჩვენთვის, რათა ერთი კაცი მოკვდეს ერისთვის და არა მთელი ხალხი დაიღუპოს.
51 და ეს თავისით არ უთქვამს, არამედ მღვდელმთავარი იყო იმ წელიწადისა და იწინასწარმეტყველა, რადგან განზრახული ჰქონდა იესოს, მომკვდარიყო ხალხისთვის,
52 და არა მხოლოდ ხალხისთვის, არამედ რათა ღვთის გაბნეული შვილები შეეკრიბა ერთად.
53 იმ დღიდან მოითათბირეს იუდეველებმა, რათა მოეკლათ იგი.
- იესოს წასვლა ეფრაიმში
54 ხოლო იესო აღარ დადიოდა ცხადად იუდეველთა შორის, არამედ წავიდა იქიდან უდაბნოს მახლობელ მხარეში, ქალაქში, რომელსაც ჰქვია ეფრაიმი, და იქ გაჩერდა თავის მოწაფეებთან ერთად.
55 და მოახლოებული იყო იუდეველთა პასექი; და მრავალნი ავიდნენ ყოველი მხრიდან იერუსალიმში პასექის წინ, რათა განეწმინდათ თავი.
56 და ეძებდნენ იესოს და ეუბნებოდნენ ერთმანეთს ტაძარში მდგომნი: რას ფიქრობთ თქვენ, არ მოვა დღესასწაულზე?
57 ხოლო მღვდელმთავრებმა და ფარისევლებმა გასცეს ბრძანება, რათა, ვინც გაიგებდა, სად იყო, ეუწყებინა, რომ შეეპყროთ იგი.
500,12,0,
- იესო ბეთანიაში (სიმონ კეთროვნის სახლში); მარიამის მიერ ნელსაცხებლის ცხება (მთ.26,6-13; მკ.14,3-9)
1 ხოლო იესო პასექამდე ექვსი დღით ადრე მივიდა ბეთანიაში, სადაც მოკვდა ლაზარე, რომელიც აღადგინა მკვდრეთით.
2 და გაუმართეს მას იქ სერობა და მართა ემსახურებოდა, ხოლო ლაზარე იყო მისი ერთი თანამეინახეთაგანი.
3 და მარიამმა აიღო ერთი ლიტრა სუფთა, ძვირფასი ნარდის ნელსაცხებელი, და სცხო ფეხებზე იესოს და შეუმშრალა თავისი თმით მას ფეხები; და სახლი აივსო ნელსაცხებლის სურნელით.
4 და თქვა ერთმა მისმა მოწაფეთაგანმა, იუდა სიმონისამ, ისკარიოტელმა, რომელსაც განზრახული ჰქონდა მისი გაცემა:
5 რატომ არ გაიყიდა ეს ნელსაცხებელი სამას დინარად და არ მიეცა გლახაკებს?
6 და ეს თქვა არა იმიტომ, რომ გლახაკებზე ზრუნავდა იგი, არამედ იმიტომ, რომ მპარავი იყო და ყულაბა მას ჰქონდა და, რასაც ყრიდნენ მასში, თან დაჰქონდა.
7 და უთხრა იესომ: აცადე მაგას, რადგან ჩემი დამარხვის დღისთვის შეინახა იგი,
8 რადგან გლახაკები ყოველთვის თქვენთან არიან, ხოლო მე ყოველთვის არა ვარ თქვენთან.
9 გაიგო იუდეველთაგან დიდძალმა ხალხმა, რომ იესო იქ არის, და მივიდნენ არა მხოლოდ იესოსთვის, არამედ რათა ლაზარეც ენახათ, რომელიც აღადგინა მკვდრეთით.
10 და მოითათბირეს მღვდელმთავრებმა, რომ ლაზარეც მოეკლათ,
11 რადგან იუდეველთაგან მრავალნი მივიდნენ მის გამო და ირწმუნეს იესოსი.
- იესო ქრისტეს დიდებით შესვლა იერუსალიმში (მთ.21,1-11; მკ.11,1-11; ლკ.19,29-44)
12 მეორე დღეს დღესასწაულზე მისულმა დიდძალმა ხალხმა გაიგო, რომ იესო მოდის იერუსალიმში,
13 აიღო პალმის რტოები და გავიდა მის მისაგებებლად, ღაღადებდა და ამბობდა: ოსანა! კურთხეულია მომავალი უფლის სახელით (ფს.117,26), მეუფე ისრაელისა!
14 და იპოვა იესომ ვირი და დაჯდა მასზე, როგორც დაწერილია:
15 ნუ გეშინია, ასულო სიონისაო! აჰა, მეუფე შენი მოდის და ზის ვირის კვიცზე (ეს.62,11; ზაქ.9,9).
16 და ეს ვერ გაიგეს მისმა მოწაფეებმა თავიდან, არამედ როცა განდიდდა იესო, მაშინ გაახსენდათ, რომ ეს იყო მასზე დაწერილი და ასე მოექცნენ მას.
17 და მოწმობდა ხალხი, რომელიც იყო მასთან ერთად, რომ ლაზარე გამოიხმო საფლავიდან და აღადგინა იგი მკვდრეთით;
18 იმიტომ მიეგება მას ხალხი, რადგან გაგონილი ჰქონდა, რომ მან აღასრულა ეს სასწაული.
19 ხოლო ფარისევლებმა უთხრეს ერთმანეთს: ხედავთ, რომ არავითარი სარგებელი არა გაქვთ? აჰა, მთელი ქვეყანა მას გაჰყვა.
- ელინთა სურვილი იესოს ნახვისა
20 და იყვნენ ამოსულთაგან ვიღაც ელინები, რათა თაყვანი ეცათ დღესასწაულზე.
21 ისინი მივიდნენ ფილიპესთან, რომელიც იყო გალილეის ბეთსაიდიდან, და ეკითხებოდნენ მას და ეუბნებოდნენ: ბატონო, გვინდა იესოს ნახვა.
22 მივიდა ფილიპე და უთხრა ანდრიას; და მივიდნენ ანდრია და ფილიპე და უთხრეს იესოს.
23 ხოლო იესომ მიუგო მათ და უთხრა: მოვიდა ჟამი, რათა იდიდოს ძე კაცისა.
- იესო ქრისტეს სიტყვა ამ ქვეყნად თავისი მოსვლის შესახებ
24 ამინ, ამინ გეუბნებით თქვენ: თუ ხორბლის მარცვალი არ ჩავარდება მიწაში და არ მოკვდება, ერთი დარჩება, ხოლო თუ მოკვდება, მრავალ ნაყოფს გამოიღებს.
25 ვისაც უყვარს თავისი სული, ღუპავს მას და ვისაც სძულს თავისი სული ამ სოფლად, საუკუნო ცხოვრებისათვის ინახავს მას.
26 ვინც მე მემსახურება, მე გამომყვეს და სადაც მე ვარ, ჩემი მსახურიც იქ იქნება; ვინც მე მემსახურება, პატივს სცემს მას მამა ჩემი.
27 ახლა სული ჩემი შეძრწუნებულია და რა ვთქვა: მამაო, მიხსენი მე ამ ჟამისგან? მაგრამ ამისთვის მოვედი ამ ჟამს.
28 მამაო, ადიდე სახელი შენი. მოვიდა ხმა ზეციდან: და ვადიდე და კვლავ ვადიდებ.
29 ხოლო ხალხი, რომელიც იდგა და ესმოდა, ამბობდა: ქუხილი იყო; სხვები ამბობდნენ: ანგელოზი ელაპარაკებოდა მას.
30 მიუგო იესომ და უთხრა: არა ჩემთვის იყო ეს ხმა, არამედ თქვენთვის.
31 ახლა არის სამსჯავრო ამ სოფლისა, ახლა მთავარი ამ სოფლისა განიდევნება გარეთ.
32 და მე, როცა ავმაღლდები ქვეყნიდან, ყველას მოვიზიდავ ჩემთან.
33 ხოლო ამას რომ ამბობდა, მიანიშნებდა, როგორი სიკვდილით ჰქონდა განზრახული, რომ მომკვდარიყო.
34 მიუგო მას ხალხმა: ჩვენ გვსმენია სჯულიდან, რომ ქრისტე იქნება უკუნისამდე; და როგორ ამბობ შენ, რომ უნდა ამაღლდეს ძე კაცისა? ვინ არის ეს ძე კაცისა?
35 უთხრა მათ იესომ: კიდევ ცოტა ხანს ნათელი თქვენთან არის. იარეთ, ვიდრე ნათელი გაქვთ, რათა არ მოგიცვათ თქვენ ბნელმა; და ვინც დადის ბნელში, არ იცის, სად მიდის.
36 ვიდრე ნათელი გაქვთ, ირწმუნეთ ნათელი, რათა ნათლის ძეები იყოთ. ეს უთხრა იესომ და წავიდა და მიეფარა მათ თვალს.
37 და ამდენი სასწაული აღასრულა მან მათ წინაშე და არ ირწმუნეს მისი,
38 რათა აღსრულებულიყო ესაია წინასწარმეტყველის სიტყვა, რომელიც თქვა: უფალო, ვინ ირწმუნა ჩვენგან მოსმენილი და მკლავი უფლისა ვის გამოეცხადა (ეს.53,1)?
39 იმიტომ ვერ შეძლეს ერწმუნათ, რადგან კვლავ თქვა ესაიამ:
40 დაიბრმავეს მათ თვალები და გაიქვავეს მათ გულები, რათა არ იხილონ თვალით და არ გულისხმაყონ გულით და არ მოიქცნენ და არ განვკურნო ისინი (ეს.6,10).
41 ეს თქვა ესაიამ, იხილა რა მისი დიდება, და ამბობდა მასზე.
42 თუმცა მთავართაგანაც მრავალმა ირწმუნა მისი, მაგრამ ფარისეველთა გამო ვერ აღიარა, რათა შესაკრებლიდან არ განკვეთილიყო,
43 რადგან შეიყვარეს დიდება კაცთა უფრო, ვიდრე დიდება ღვთისა.
44 ხოლო იესომ ღაღადყო და თქვა: ვისაც სწამს ჩემი, არა ჩემი სწამს, არამედ ჩემი მომავლინებლისა;
45 და ვინც მხედავს მე, ხედავს ჩემს მომავლინებელს.
46 მე, ნათელი, ამ სოფლად მოვედი, რათა არავინ, ვისაც სწამს ჩემი, ბნელში არ დარჩეს.
47 და ვინც ისმენს ჩემს სიტყვებს და არ დაიცავს, მე არ განვსჯი მას, რადგან მოვედი არა ამ სოფლის განსასჯელად, არამედ რათა ვიხსნა ეს სოფელი.
48 ვინც უარმყოფს მე და არ შეიწყნარებს ჩემს სიტყვებს, ჰყავს მას მსაჯული: სიტყვა, რომელსაც ვამბობდი, ის განსჯის მას უკანასკნელ დღეს;
49 რადგან მე ჩემით არ ვამბობდი, არამედ რომელმაც მომავლინა მე, მამამ, მან მომცა მე მცნება, რა ვთქვა და რა გითხრათ.
50 და ვიცი, რომ მისი მცნება საუკუნო ცხოვრებაა. და რასაც ვამბობ მე, როგორც მითხრა მე მამამ, ისე ვამბობ.
500,13,0,
- საიდუმლო სერობა (მთ.26,17-20; მკ.14,12-17; ლკ.22,7-16)
1 პასექის დღესასწაულამდე იცოდა იესომ, რომ მოვიდა მისი ჟამი, რათა გავიდეს ამ სოფლიდან მამასთან, რადგან შეიყვარა თავისიანები ამ სოფელში და ბოლომდე შეიყვარა ისინი.
2 და როდესაც სერობა იყო, ეშმაკს უკვე ჩაედო იუდას, სიმონ ისკარიოტელისას, გულში, რომ გაეცა იგი.
3 იცოდა იესომ, რომ ყველაფერი მისცა მას მამამ ხელში და რომ ღვთისაგან გამოვიდა და ღმერთთან მიდის;
- იესო ქრისტეს მიერ თავისი მოწაფეებისთვის ფეხების დაბანა
4 და ადგა სერობიდან და დადო თავისი სამოსი და აიღო არდაგი და შემოირტყა,
5 შემდეგ აიღო წყალი, ჩაასხა საბანელში და დაიწყო თავისი მოწაფეებისთვის ფეხების დაბანა და გამშრალება არდაგით, რომელიც შემორტყმული ჰქონდა;
6 და მივიდა სიმონ-პეტრესთან. უთხრა მას პეტრემ: უფალო, შენ მბან მე ფეხებს?
7 მიუგო იესომ და უთხრა მას: რასაც მე ვაკეთებ, არ იცი ახლა, ხოლო ამის შემდეგ გაიგებ.
8 უთხრა მას პეტრემ: არა, არ დამბან ფეხებს უკუნისამდე. მიუგო მას იესომ: თუ არ დაგბან შენ, არა გაქვს წილი ჩემთან.
9 უთხრა მას სიმონ-პეტრემ: უფალო, არა მხოლოდ ფეხები, არამედ ხელებიც და თავიც.
10 უთხრა მას იესომ: განბანილს არ სჭირდება დაბანა გარდა ფეხებისა, რადგან წმინდაა მთლიანად; და თქვენც წმინდა ხართ, მაგრამ არა ყველა. —
11 რადგან იცოდა თავისი გამცემი, ამიტომ თქვა: ყველა არა ხართ წმინდა.
12 და როცა დაბანა მათ ფეხები, აიღო თავისი სამოსი და ინახით დაჯდა კვლავ და უთხრა მათ: იცით, რა გაგიკეთეთ თქვენ?
13 თქვენ მეძახით მე: მოძღვარო და უფალო, — და სწორად ამბობთ, რადგან ვარ.
14 თუ მე დაგბანეთ თქვენ ფეხები, უფალმა და მოძღვარმა, თქვენც გმართებთ ერთმანეთისთვის ფეხების დაბანა;
15 რადგან მაგალითი მოგეცით თქვენ, რომ როგორც მე გაგიკეთეთ თქვენ, თქვენც ისე აკეთოთ.
16 ამინ, ამინ გეუბნებით თქვენ: არ არის მონა თავის ბატონზე დიდი, არც მოციქული — თავის მომავლინებელზე დიდი.
17 ეს თუ იცით, ნეტარნი ხართ, თუ აკეთებთ ამას.
18 არა ყველა თქვენგანზე ვამბობ, რადგან მე ვიცი, ვინ გამოვირჩიე, არამედ რათა წერილი აღსრულებულიყო: რომელიც ჭამდა ჩემთან პურს, აღმართა ჩემზე თავისი ქუსლი (ფს.40,9).
19 ამიერიდან გეუბნებით თქვენ, ვიდრე აღსრულდება, რათა, როცა იქნება, ირწმუნოთ, რომ მე ვარ.
20 ამინ, ამინ გეუბნებით თქვენ: ვინც შეიწყნარებს, რომელსაც მე მივავლენ, მე შემიწყნარებს, ხოლო ვინც მე შემიწყნარებს, შეიწყნარებს ჩემს მომავლინებელს.
- იესოს მიერ თავისი გამცემის გამხელა (მთ.26,21-25; მკ.14,18-21; ლკ.22,21-23)
21 ეს თქვა იესომ და შეძრწუნდა სულით და დაამოწმა და თქვა: ამინ, ამინ გეუბნებით თქვენ, რომ ერთი თქვენგანი გამცემს მე.
22 უყურებდნენ ერთმანეთს მოწაფეები და ვერ გაეგოთ, ვის შესახებ ამბობდა.
23 და ინახით იჯდა იესოს გვერდით ერთი მისი მოწაფეთაგანი, რომელიც უყვარდა იესოს.
24 ანიშნა მას სიმონ-პეტრემ, რომ ეკითხა, ვინ არის, ვის შესახებაც ამბობს.
25 და მიეყრდნო იგი იესოს მკერდს და უთხრა მას: უფალო, ვინ არის?
26 მიუგო იესომ და უთხრა: ის არის, ვისაც მე ჩავუწობ ლუკმას და მივცემ. და ჩააწო ლუკმა და მისცა იუდას, სიმონ ისკარიოტელისას.
27 და ლუკმის მიღების შემდეგ შევიდა მასში სატანა და უთხრა მას იესომ: რასაც აკეთებ, გააკეთე მალე.
28 მეინახეთაგან ვერავინ გაიგო, რისთვის უთხრა ეს მას,
29 რადგან ზოგიერთს ეგონა, ვინაიდან ყულაბა ჰქონდა იუდას, ამიტომ უთხრა მას იესომ: იყიდე, რაც გვჭირდება დღესასწაულისთვის; ან გლახაკებისთვის რომ რაიმე მიეცა.
30 და მიიღო მან ლუკმა და მაშინვე გავიდა; და იყო ღამე.
- ახალი მცნება ურთიერთსიყვარულზე
31 და როცა გავიდა, თქვა იესომ: ახლა იდიდა ძე კაცისა და ღმერთი იდიდა მასში.
32 თუ ღმერთი იდიდა მასში, ღმერთიც ადიდებს მას თავის თავში, და მყისვე ადიდებს მას.
33 შვილებო, კიდევ ცოტა ხანს თქვენთან ვარ; მომძებნით მე და როგორც ვუთხარი იუდეველებს, რომ, სადაც მე მივდივარ, თქვენ ვერ შეძლებთ მოსვლას, თქვენც გეუბნებით ახლა.
34 ახალ მცნებას გაძლევთ თქვენ, რათა გიყვარდეთ ერთმანეთი; როგორც მე შეგიყვარეთ თქვენ, თქვენც ისე გიყვარდეთ ერთმანეთი.
35 ამით მიხვდება ყველა, რომ ჩემი მოწაფეები ხართ, თუ გეყვარებათ ერთმანეთი.
- წინასწარი უწყება პეტრეს მიერ იესოს უარყოფის შესახებ (მთ.26,31-35; მკ.14,27-31; ლკ.22,31-34)
36 უთხრა მას სიმონ-პეტრემ: უფალო, სად მიდიხარ? მიუგო მას იესომ: სადაც მე მივდივარ, არ შეგიძლია ახლა გამომყვე, ხოლო მერე გამომყვები მე.
37 უთხრა მას პეტრემ: უფალო, რატომ არ შემიძლია გამოგყვე შენ ახლა? ჩემს სულს დავდებ შენთვის.
38 მიუგო იესომ და უთხრა მას: შენს სულს ჩემთვის დადებ? ამინ, ამინ გეუბნები შენ: არ იყივლებს მამალი, ვიდრე არ უარმყოფ მე სამგზის.
500,14,0,
- საუბარი საიდუმლო სერობაზე
1 ნუ შეძრწუნდება თქვენი გული; გწამდეთ ღვთისა და გწამდეთ ჩემი.
2 ჩემი მამის სახლში სავანე მრავალია; ასე რომ არა, გეტყოდით თქვენ: მივდივარ, რომ გაგიმზადოთ თქვენ ადგილი.
3 და თუ წავალ და გაგიმზადებთ თქვენ ადგილს, კვლავ მოვალ და წაგიყვანთ თქვენ ჩემთან, რათა, სადაც მე ვარ, თქვენც იქ იყოთ.
4 და სადაც მე მივდივარ, იცით და გზაც იცით.
5 უთხრა მას თომამ: უფალო, არ ვიცით, სად მიდიხარ, და როგორ შეგვიძლია გზა ვიცოდეთ?
6 უთხრა მას იესომ: მე ვარ გზა და ჭეშმარიტება და ცხოვრება; ვერავინ მივა მამასთან, თუ არა ჩემ მიერ.
7 თუ მიცნობთ მე, ჩემს მამასაც იცნობთ. და ამიერიდან იცნობთ მას და გიხილავთ იგი.
8 უთხრა მას ფილიპემ: უფალო, გვიჩვენე ჩვენ მამა და საკმარისია ჩვენთვის.
9 უთხრა მას იესომ: ამდენ ხანს თქვენთან ვარ და ვერ შემიცანი მე, ფილიპე? ვინც მიხილა მე, იხილა მამაც; და შენ როგორ ამბობ: გვიჩვენე ჩვენ მამა?
10 არა გწამს, რომ მე მამაში ვარ და მამა ჩემშია? სიტყვებს, რომლებსაც მე გეუბნებით თქვენ, ჩემით არ ვამბობ, არამედ მამა, რომელიც ჩემშია, იგი აკეთებს საქმეს.
11 გწამდეთ ჩემი, რომ მე მამაში ვარ და მამა ჩემშია, ხოლო თუ არა, ამ საქმეებით ირწმუნეთ ჩემი.
12 ამინ, ამინ გეუბნებით თქვენ: ვისაც სწამს ჩემი, საქმეებს, რომელთაც მე ვაკეთებ, ისიც გააკეთებს და ამაზე მეტს გააკეთებს, რადგან მე მამასთან მივდივარ.
13 და რასაც ითხოვთ ჩემი სახელით, იმას გავაკეთებ, რათა იდიდოს მამა ძის მიერ;
14 რასაც ითხოვთ ჩემი სახელით, გავაკეთებ მე.
15 თუ გიყვარვართ მე, ჩემი მცნებები დაიცავით;
16 და მე ვთხოვ მამას და სხვა ნუგეშისმცემელს მოგივლენთ თქვენ, რათა თქვენთან იყოს უკუნისამდე,
17 სულს ჭეშმარიტებისას, რომლის მიღებაც ამ სოფელს არ ძალუძს, რადგან ვერ ხედავს მას, არც იცნობს, ხოლო თქვენ იცნობთ მას, რადგან თქვენთან არის და თქვენში იქნება.
18 არ დაგტოვებთ თქვენ ობლად, მოვალ თქვენთან.
19 კიდევ ცოტაც და ეს სოფელი ვეღარ მნახავს მე, ხოლო თქვენ მნახავთ მე, რადგან მე ცოცხალი ვარ და თქვენც ცოცხლები იქნებით.
20 იმ დღეს შეიცნობთ თქვენ, რომ მე ჩემს მამაში ვარ და თქვენ — ჩემში და მე თქვენში.
21 ვისაც აქვს ჩემი მცნებები და იცავს მათ, ის არის, ვისაც ვუყვარვარ მე; ხოლო ვისაც ვუყვარვარ მე, მას შეიყვარებს ჩემი მამაც, და მეც შევიყვარებ მას და გამოვუცხადებ მას ჩემს თავს.
22 უთხრა მას იუდამ, არა ისკარიოტელმა: უფალო, რა არის, რომ განიზრახე, ჩვენ გამოგვიცხადო შენი თავი და არა ამ სოფელს?
23 მიუგო იესომ და უთხრა მას: ვისაც ვუყვარვარ მე, ჩემს სიტყვებს დაიცავს და მამა ჩემი შეიყვარებს მას და მივალთ მასთან და მასთან დავივანებთ;
24 ვისაც არ ვუყვარვარ მე, ჩემს სიტყვებს არ იცავს; და სიტყვა, რომელიც გესმით, არ არის ჩემი, არამედ ჩემი მომავლინებელი მამისა.
25 ეს გითხარით თქვენ, რადგან თქვენთან ვარ.
26 ხოლო ნუგეშისმცემელი, სულიწმიდა, რომელსაც მოავლენს მამა ჩემი სახელით, იგი გასწავლით თქვენ ყოველივეს და გაგახსენებთ თქვენ ყოველივეს, რაც გითხარით თქვენ.
27 მშვიდობას გიტოვებთ თქვენ, ჩემს მშვიდობას გაძლევთ თქვენ; როგორც ეს სოფელი აძლევს, მე ისე არ გაძლევთ თქვენ. ნუ შეძრწუნდება თქვენი გული, ნურც შეშინდება.
28 გაგონილი გაქვთ თქვენ, რომ ვთქვი: მივდივარ და მოვალ თქვენთან. რომ გყვარებოდით მე, გაგიხარდებოდათ, რომ მივდივარ მამასთან, რადგან მამა დიდია ჩემზე.
29 და ახლა გითხარით თქვენ, ვიდრე მოხდება, რათა, როცა მოხდება, ირწმუნოთ.
30 ბევრს აღარ გეტყვით თქვენ, რადგან მოდის ამ სოფლის მთავარი და ჩემში ვერ იპოვის ვერაფერს,
31 არამედ რათა გაიგოს ამ სოფელმა, რომ მიყვარს მამა, როგორც მამცნო მე მამამ, ისე ვაკეთებ. ადექით, წავიდეთ აქედან.
500,15,0,
1 მე ვარ ვაზი ჭეშმარიტი და მამა ჩემი მიწათმოქმედია.
2 ყოველ რტოს, რომელიც არის ჩემთან და არ გამოიღებს ნაყოფს, მოჰკვეთს მას; და ყოველს, რომელიც გამოიღებს ნაყოფს, გაწმენდს მას, რათა უფრო მეტი ნაყოფი გამოიღოს.
3 ხოლო თქვენ უკვე გაწმენდილნი ხართ სიტყვით, რომელსაც გეუბნებოდით თქვენ;
4 იყავით ჩემთან და მე — თქვენთან. როგორც რტოს არ შეუძლია ნაყოფის გამოღება თავისით, თუ არ არის ვაზზე, ასევე არც თქვენ — თუ არ იქნებით ჩემთან.
5 მე ვარ ვაზი და თქვენ — რტოები ვინც იქნება ჩემთან და მე — მასთან, ის გამოიღებს მრავალ ნაყოფს, რადგან ჩემ გარეშე არ შეგიძლიათ არაფრის კეთება.
6 ვინც არ იქნება ჩემთან, გადაყრიან გარეთ, როგორც ნასხლევს, და გახმება და შეაგროვებენ მათ და ცეცხლში ჩაყრიან და დაიწვება.
7 თუ იქნებით ჩემთან და ჩემი სიტყვები თქვენში იქნება, რაც გინდათ ითხოვეთ, და გექნებათ თქვენ.
8 ამით იდიდება მამა ჩემი, რომ მრავალ ნაყოფს გამოიღებთ და იქნებით ჩემი მოწაფეები.
9 როგორც შემიყვარა მე მამამ, მეც შეგიყვარეთ თქვენ; იყავით ჩემს სიყვარულში.
10 თუ ჩემს მცნებებს დაიცავთ, იქნებით ჩემს სიყვარულში, როგორც მე ჩემი მამის მცნებები დავიცავი და ვარ მის სიყვარულში.
11 ეს გითხარით თქვენ, რათა ჩემი სიხარული თქვენში იყოს და თქვენი სიხარული სრული იყოს.
12 ეს არის ჩემი მცნება, რომ გიყვარდეთ ერთმანეთი, როგორც მე შეგიყვარეთ თქვენ.
13 ამაზე დიდი სიყვარული არავის აქვს, რომ თავისი სული დადოს თავისი მეგობრებისთვის.
14 თქვენ ჩემი მეგობრები ხართ, თუ აკეთებთ, რასაც გამცნებთ თქვენ.
15 აღარ გიწოდებთ თქვენ მონებს, რადგან მონამ არ იცის, რას აკეთებს მისი ბატონი; ხოლო თქვენ გიწოდეთ მეგობრები, რადგან ყოველივე, რაც გავიგე ჩემი მამისგან, გაუწყეთ თქვენ.
16 არა თქვენ გამომირჩიეთ მე, არამედ მე გამოგირჩიეთ თქვენ და დაგადგინეთ თქვენ, რათა თქვენ წახვიდეთ და ნაყოფი გამოიღოთ და თქვენი ნაყოფი იყოს ის, რომ, რასაც სთხოვთ მამას ჩემი სახელით, მოგცეთ თქვენ.
17 ამას გამცნებთ თქვენ, რომ გიყვარდეთ ერთმანეთი.
18 თუ ამ სოფელს სძულხართ თქვენ, იცოდეთ, რომ ჯერ მე შემიძულა.
19 ამ სოფლისაგანნი რომ ყოფილიყავით, სოფელი თავისიანებს შეიყვარებდა; ხოლო რადგან ამ სოფლისაგანნი არა ხართ, არამედ მე გამოგირჩიეთ თქვენ ამ სოფლიდან, ამის გამო სძულხართ თქვენ ამ სოფელს.
20 გაიხსენეთ სიტყვა, რომელიც მე გითხარით თქვენ: არ არის მონა თავის ბატონზე დიდი. თუ მე მდევნეს, თქვენც დაგიწყებენ დევნას; თუ ჩემი სიტყვა დაიცვეს, თქვენსასაც დაიცავენ.
21 მაგრამ ამ ყველაფერს გაგიკეთებენ თქვენ ჩემი სახელის გამო, რადგან არ იციან მომავლინებელი ჩემი.
22 რომ არ მოვსულიყავი და არ მეთქვა მათთვის, ცოდვა არ ექნებოდათ; ხოლო ახლა გამართლება არა აქვთ თავისი ცოდვებისა.
23 ვისაც მე ვძულვარ, ჩემი მამაც სძულს.
24 რომ არ გამეკეთებინა საქმეები მათ შორის, რომელიც სხვამ ვერავინ გააკეთა, ცოდვა არ ექნებოდათ; ხოლო ახლა მიხილეს და შემიძულეს მეც და ჩემი მამაც;
25 რათა აღსრულებულიყო სიტყვა, რომელიც მათ სჯულშია დაწერილი: შემიძულეს მე უმიზეზოდ (ფს.34,19).
26 ხოლო როცა მოვა ნუგეშისმცემელი, რომელსაც მე მოგივლენთ თქვენ ჩემი მამისგან, სული ჭეშმარიტებისა, რომელიც მამისგან გამოდის, იგი დაამოწმებს ჩემზე;
27 და თქვენც მოწმობთ, რადგან თავიდანვე ჩემთან ხართ.
500,16,0,
1 ეს გითხარით თქვენ, რათა არ დაბრკოლდეთ.
2 შესაკრებლიდან განგკვეთენ თქვენ, მაგრამ მოდის ჟამი, როცა ყოველს, რომელიც დაგხოცავთ თქვენ, ეგონება, რომ მსხვერპლი შესწირა ღმერთს.
3 და ამას გაგიკეთებენ, რადგან არ იცნობენ მამას, არც მე;
4 არამედ ეს გითხარით თქვენ, რათა, როცა მოვა ჟამი, გაიხსენოთ, რომ მე გითხარით თქვენ. ეს თავიდანვე არ გითხარით თქვენ, რადგან თქვენთან ვიყავი,
5 ხოლო ახლა მივდივარ ჩემს მომავლინებელთან და თქვენგან არავინ მეკითხება მე სად მიდიხარ?
6 არამედ ეს რომ გითხარით თქვენ, მწუხარებამ აავსო თქვენი გული;
7 მაგრამ მე ჭეშმარიტებას გეუბნებით თქვენ: უმჯობესია თქვენთვის, რომ მე წავიდე, რადგან, თუ მე არ წავალ, ნუგეშისმცემელი არ მოვა თქვენთან; ხოლო თუ მე წავალ, მოგივლენთ თქვენ მას.
8 და მოვა იგი და ამხელს ამ სოფელს ცოდვის გამო და სიმართლის გამო და სამსჯავროს გამო;
9 ცოდვის გამო, რადგან არა სწამთ ჩემი;
10 და სიმართლის გამო, რადგან მამასთან მივდივარ და ვეღარ მნახავთ მე;
11 და სამსჯავროს გამო, რადგან მთავარი ამ სოფლისა დასჯილია.
12 კიდევ ბევრი მაქვს თქვენთვის სათქმელი, მაგრამ ახლა არ შეგიძლიათ დატევა;
13 ხოლო როცა მოვა იგი, სული ჭეშმარიტებისა, წაგიძღვებათ თქვენ ყოველ ჭეშმარიტებაში, რადგან არ იტყვის თავისით, არამედ რასაც ისმენს, იტყვის და მომავალს გაუწყებთ თქვენ.
14 იგი მე მადიდებს, რადგან ჩემგან მიიღებს და გაუწყებთ თქვენ.
15 ყოველივე, რაც აქვს მამას, ჩემია; ამის გამო გითხარით თქვენ, რომ ჩემგან მიიღებს და გაუწყებთ თქვენ.
16 ცოტაც და ვეღარ მნახავთ მე და კიდევ ცოტაც და მიხილავთ მე, რადგან მე მივდივარ მამასთან.
17 უთხრეს მისმა მოწაფეებმა ერთმანეთს: რა არის ეს, რასაც გვეუბნება ჩვენ: ცოტაც და ვეღარ მნახავთ მე და კიდევ ცოტაც და მიხილავთ მე? და: რადგან მე მივდივარ მამასთან? —
18 და ამბობდნენ: რა არის ეს ცოტაც? არ ვიცით, რას ამბობს.
19 გულისხმაყო იესომ, რომ უნდოდათ მისთვის ეკითხათ, და უთხრა მათ: ამის გამო იძიებთ ერთმანეთში, რომ ვთქვი: ცოტაც და ვეღარ მნახავთ მე და კიდევ ცოტაც და მიხილავთ მე?
20 ამინ, ამინ გეუბნებით თქვენ: იტირებთ და გოდებას დაიწყებთ თქვენ, ხოლო ეს სოფელი გაიხარებს; თქვენ დამწუხრდებით, მაგრამ თქვენი მწუხარება სიხარულად გადაიქცევა.
21 დედაკაცი, როცა შობს, მწუხარეა, რადგან მოვიდა მისი ჟამი; ხოლო როცა შობს ყრმას, აღარ ახსოვს გასაჭირი სიხარულის გამო, რადგან იშვა ადამიანი ამ სოფლად.
22 და თქვენ ახლა მწუხარე ხართ და კვლავ გიხილავთ თქვენ და გაუხარდება თქვენს გულს და თქვენს სიხარულს ვერავინ წაგართმევთ თქვენ.
23 და იმ დღეს მე არაფერს მკითხავთ. ამინ, ამინ გეუბნებით თქვენ: რასაც სთხოვთ მამას ჩემი სახელით, მოგცემთ თქვენ.
24 აქამდე არაფერი გითხოვიათ ჩემი სახელით; ითხოვეთ და მიიღებთ, რათა თქვენი სიხარული სრული იყოს.
25 ეს იგავით გითხარით თქვენ, ხოლო მოდის ჟამი, როცა იგავით აღარ გეტყვით თქვენ, არამედ მამის შესახებ ცხადად გაუწყებთ თქვენ.
26 იმ დღეს ითხოვთ ჩემი სახელით და არ გეუბნებით თქვენ, რომ მე ვთხოვ მამას თქვენთვის,
27 რადგან თვითონ მამას უყვარხართ თქვენ, ვინაიდან თქვენ მე შემიყვარეთ და ირწმუნეთ, რომ მე ღვთისაგან გამოვედი;
28 გამოვედი მამისაგან და მოვედი ამ სოფლად; კვლავ ვტოვებ ამ სოფელს და მივდივარ მამასთან.
29 უთხრეს მას თავისმა მოწაფეებმა: აჰა, ახლა ცხადად გვეუბნები და არავითარ იგავს არ ამბობ.
30 ახლა ვიცით, რომ იცი ყველაფერი და არ გჭირდება, რომ ვინმემ გკითხოს შენ; ამის გამო გვწამს, რომ ღვთისაგან გამოხვედი.
31 მიუგო მათ იესომ: ახლა გწამთ?
32 აჰა, მოდის ჟამი და უკვე მოსულია, რათა გაიფანტოთ თითოეული ცალ-ცალკე და მე მარტო დამტოვოთ; და არა ვარ მარტო, რადგან მამა ჩემთან არის.
33 ეს გითხარით თქვენ, რათა ჩემ მიერ მშვიდობა გქონდეთ; ამ სოფელში გასაჭირი გაქვთ, მაგრამ გამხნევდით, რადგან მე ვძლიე ამ სოფელს.
500,17,0,
- იესო ქრისტეს სამღვდელმთავრო ლოცვა
1 ამას ამბობდა იესო და აღაპყრო თავისი თვალები ზეცად და თქვა: მამაო, მოვიდა ჟამი, ადიდე ძე შენი, რათა ძემაც გადიდოს შენ,
2 რადგან მიეცი მას ხელმწიფება ყოველ ხორციელზე, რათა ყოველს, რომელიც მიეცი მას, მისცეს ცხოვრება საუკუნო.
3 და ეს არის ცხოვრება საუკუნო, რათა შეგიცნონ შენ, ერთადერთი ჭეშმარიტი ღმერთი, და ვინც მოავლინე — იესო ქრისტე.
4 მე გადიდე შენ ქვეყანაზე, საქმე აღვასრულე, რომელიც მომეცი მე გასაკეთებლად.
5 და ახლა შენ მადიდე მე, მამაო, შენთან დიდებით, რომელიც მქონდა შენთან, ვიდრე ეს სოფელი იქნებოდა.
6 გამოვუცხადე შენი სახელი ადამიანებს, რომლებიც მომეცი მე ამ სოფლიდან. შენი იყვნენ და მე მომეცი ისინი და შენი სიტყვა დაიცვეს.
7 ახლა შეიცნეს, რომ ყველაფერი, რაც მომეცი მე, შენგან არის,
8 რადგან სიტყვები, რომლებიც მომეცი მე, მივეცი მათ და მათ მიიღეს და შეიცნეს ჭეშმარიტად, რომ შენგან გამოვედი, და ირწმუნეს, რომ შენ მომავლინე მე.
9 მე მათთვის გთხოვ, არა ამ სოფლისთვის გთხოვ, არამედ მათთვის, რომლებიც მომეცი მე, რადგან შენი არიან,
10 და ჩემი ყველაფერი შენია და შენი ჩემია და განდიდებული ვარ მათში.
11 და აღარა ვარ ამ სოფელში და ესენი ამ სოფელში არიან და მე შენთან მოვდივარ. მამაო წმიდაო, დაიცავი შენი სახელით ესენი, რომლებიც მომეცი მე, რათა იყვნენ ერთნი, როგორც ჩვენ.
12 როცა ვიყავი მათთან ამ სოფელში, მე შენი სახელით ვიცავდი მათ, რომლებიც მომეცი მე, და დავიცავი; და არც ერთი მათგანი არ წარწყმდა, გარდა წარწყმედის ძისა, რათა წერილი აღსრულდეს;
13 ხოლო ახლა შენთან მოვდივარ და ამას ვამბობ ამ სოფელში, რათა ჰქონდეთ ჩემი სიხარული თავის თავში სრულად.
14 მე მივეცი მათ შენი სიტყვა და ამ სოფელმა შეიძულა ისინი, რადგან არ არიან ამ სოფლისაგანნი, როგორც მე არა ვარ ამ სოფლისაგანი.
15 არა გთხოვ, რომ წაიყვანო ისინი ამ სოფლიდან, არამედ რათა დაიცვა ისინი ბოროტისაგან.
16 ამ სოფლისაგანნი არ არიან, როგორც მე არა ვარ ამ სოფლისაგანი.
17 განწმიდე ესენი ჭეშმარიტებით, რადგან შენი სიტყვა ჭეშმარიტია.
18 როგორც მე მომავლინე ამ სოფლად, მეც მივავლინე ისინი ამ სოფლად;
19 და მათთვის განვწმედ ჩემს თავს, რათა იყვნენ ისინიც განწმედილნი ჭეშმარიტებით.
20 არა მხოლოდ ამათთვის გთხოვ, არამედ მათთვისაც, ვისაც სწამს ჩემი მათი სიტყვებით,
21 რათა ყველა ერთი იყოს, როგორც შენ, მამაო, ჩემში და მე — შენში, რათა ისინიც ჩვენში ერთნი იყვნენ, რათა ამ სოფელს სწამდეს, რომ შენ მომავლინე მე.
22 და დიდება, რომელიც მომეცი მე, მივეცი მათ, რათა იყვნენ ერთნი, როგორც ჩვენ ერთი ვართ.
23 მე მათში ვარ და შენ — ჩემში, რათა იყვნენ სრულნი ერთობით და რათა იცოდეს ამ სოფელმა, რომ შენ მომავლინე მე და შეიყვარე ისინი, როგორც მე შემიყვარე.
24 მამაო, ვინც მომეცი მე, მნებავს, რომ, სადაც მე ვარ, ისინიც ჩემთან იყვნენ, რათა ხედავდნენ ჩემს დიდებას, რომელიც მომეცი მე, რადგან შემიყვარე მე ქვეყნის შექმნამდე;
25 მამაო მართალო, სოფელმა შენ ვერ გიცნო, ხოლო მე გიცანი შენ და ამათაც შეიცნეს, რომ შენ მომავლინე მე.
26 და ვაუწყე სახელი შენი და ვაუწყებ, რათა სიყვარული, რომლითაც შემიყვარე მე, მათ შორის იყოს და მე — მათში.
500,18,0,
1 ეს თქვა იესომ და გავიდა თავის მოწაფეებთან ერთად კედრონის ხევის გაღმა, სადაც იყო ბაღი, რომელშიც შევიდა თვითონ, და თავისი მოწაფეები.
- იესოს გაცემა და შეპყრობა (მთ.26,47-56; მკ. 14,43-52; ლკ.22,47-53)
2 და იცოდა იუდამაც, მისმა გამცემმა, ის ადგილი, რადგან იესო და მისი მოწაფეები ხშირად იკრიბებოდნენ იქ;
3 ამიტომ იუდამ წამოიყვანა მხედრობა და მღვდელმთავართა და ფარისეველთაგან — მსახურები და მივიდა იქ ჩირაღდნებით და ლამპრებით და იარაღით;
4 ხოლო იესომ იცოდა ყველაფერი, რაც მოელოდა მას, გამოვიდა და უთხრა მათ: ვის ეძებთ?
5 მიუგეს მას: იესოს, ნაზორეველს. უთხრა მათ იესომ: მე ვარ. და იდგა იუდაც, მისი გამცემი, მათთან.
6 და როგორც კი უთხრა მათ: მე ვარ. — დაიხიეს უკან და დაემხნენ მიწაზე.
7 კვლავ ჰკითხა მათ: ვის ეძებთ? ხოლო მათ უთხრეს: იესოს, ნაზორეველს.
8 მიუგო იესომ: გითხარით თქვენ, რომ მე ვარ. თუ მე მეძებთ, გაუშვით ესენი, წავიდნენ;
9 რათა აღსრულებულიყო სიტყვა, რომელიც ითქვა: ვინც მომეცი მე, არ წარვწყმიდე მათგან არც ერთი.
10 ხოლო სიმონ-პეტრეს ჰქონდა მახვილი, ამოიღო იგი და დაარტყა მღვდელმთავრის მონას და მოჰკვეთა მას მარჯვენა ყური; და იყო ამ მონის სახელი მალქოზი.
11 უთხრა იესომ პეტრეს: ჩააგე მახვილი ქარქაშში; სასმისი, რომელიც მომცა მე მამამ, არ შევსვა იგი?
12 ხოლო მხედრობამ და ათასისთავმა და იუდეველთა მსახურებმა შეიპყრეს იესო და შეკრეს იგი,
- იესოს მიყვანა ანა მღვდელმთავართან (ლკ.22,54)
13 და მიიყვანეს პირველად ანასთან, რადგან იყო სიმამრი კაიაფასი, რომელიც იყო მღვდელმთავარი იმ წელიწადისა.
14 ეს ის კაიაფა იყო, რომელმაც ურჩია იუდეველებს: უმჯობესია ერთი კაცის სიკვდილი ერისთვის.
15 და მისდევდა იესოს სიმონპეტრე და სხვა მოწაფე; ხოლო ის მოწაფე იცნობდა მღვდელმთავარს და შევიდა იესოსთან ერთად მღვდელმთავრის ეზოში,
- პეტრეს მიერ იესოს უარყოფა (მთ.26,69-75; მკ.14,66-72; ლკ.22,55-62)
16 ხოლო პეტრე იდგა კართან, გარეთ გავიდა ის სხვა მოწაფე, რომელიც იცნობდა მღვდელმთავარს, და უთხრა მეკარე დედაკაცს და შეიყვანა პეტრე.
17 უთხრა პეტრეს მეკარე მხევალმა: განა შენც იმ კაცის მოწაფეთაგანი არა ხარ? უთხრა მან: არა ვარ.
18 და იდგნენ მონები და მსახურები და ნაკვერჩხალი გაეღვივებინათ, რადგან სიცივე იყო, და თბებოდნენ; და იდგა პეტრეც მათთან ერთად და თბებოდა.
19 ხოლო მღვდელმთავარმა ჰკითხა იესოს მისი მოწაფეებისა და მისი მოძღვრების შესახებ.
20 მიუგო მას იესომ: მე ცხადად ვეუბნებოდი ამ სოფელს და მე ყოველთვის ვასწავლიდი შესაკრებელსა და ტაძარში, სადაც ყველა იუდეველი იკრიბება, და დაფარულად არაფერი მითქვამს.
21 რას მეკითხები მე? ჰკითხე მათ, ვისაც ესმოდა, რას ვეუბნებოდი მათ; აჰა, ამათ იციან, რა ვუთხარი მე.
22 და როცა ეს თქვა, ერთმა იქვე მდგომმა მსახურთაგანმა ყვრიმალში გაარტყა იესოს და უთხრა: ასე პასუხობ მღვდელმთავარს?
23 მიუგო მას იესომ: თუ ცუდად ვთქვი, დაამოწმე, რომ ცუდია; ხოლო თუ — კარგად, რატომ მცემ მე?
24 და გაგზავნა იგი ანამ, შეკრული, კაიაფა მღვდელმთავართან.
25 ხოლო სიმონ-პეტრე იდგა და თბებოდა; უთხრეს მას: განა შენც მისი მოწაფეთაგანი არა ხარ? უარყო მან და თქვა: არა ვარ.
26 უთხრა მღვდელმთავრის ერთმა მონამ ნათესავი იყო მისი, ვისაც მოჰკვეთა პეტრემ ყური მე არა გნახე შენ ბაღში მასთან ერთად?
27 და კვლავ უარყო პეტრემ და მყისვე მამალმა იყივლა.
- იესო პილატეს სამსჯავროზე (მთ.27,11-26; მკ.15,1-15; ლკ.23,1-5)
28 და წაიყვანეს იესო კაიაფასგან პრეტორიუმში. და იყო განთიადი. და ისინი არ შევიდნენ პრეტორიუმში, რათა არ შებილწულიყვნენ, არამედ რათა ეჭამათ პასექი.
29 გამოვიდა პილატე მათთან გარეთ და უთხრა: რა ბრალს სდებთ ამ კაცს?
30 მიუგეს და უთხრეს მას: რომ არ ყოფილიყო იგი ბოროტმოქმედი, შენ არ გადმოგცემდით მას.
31 უთხრა მათ პილატემ: წაიყვანეთ იგი თქვენ და თქვენი სჯულისამებრ განსაჯეთ იგი. უთხრეს მას იუდეველებმა: ჩვენ არა გვაქვს უფლება, ვინმე მოვკლათ,
32 რათა აღსრულებულიყო იესოს სიტყვა, რომელიც თქვა, რომ მიენიშნებინა, როგორი სიკვდილით ჰქონდა განზრახული, მომკვდარიყო.
33 კვლავ შევიდა პილატე პრეტორიუმში და მოუხმო იესოს და უთხრა მას: შენა ხარ მეფე იუდეველთა?
34 მიუგო იესომ: შენ თვითონ ამბობ მაგას, თუ სხვებმა გითხრეს ჩემ შესახებ?
35 მიუგო პილატემ: განა მე იუდეველი ვარ? შენმა ხალხმა და მღვდელმთავრებმა გადმომცეს შენი თავი მე; რა გააკეთე?
36 მიუგო იესომ: ჩემი მეფობა არ არის ამ სოფლისაგან; ამ სოფლისაგან რომ ყოფილიყო ჩემი მეფობა, ჩემი მსახურები იბრძოლებდნენ, რომ არ გადაეცათ ჩემი თავი იუდეველებისთვის; ხოლო ახლა ჩემი მეფობა არ არის ამ სოფლისა.
37 უთხრა მას პილატემ: ესე იგი, მეფე ხარ შენ? მიუგო იესომ: შენ ამბობ, რომ მეფე ვარ. მე ამისთვის ვარ შობილი და ამისთვის მოვედი ამ სოფლად, რათა ვმოწმობდე ჭეშმარიტებას; ყოველი, რომელიც ჭეშმარიტებისგან არის, ისმენს ჩემი ხმისას.
38 უთხრა მას პილატემ: რა არის ჭეშმარიტება? და როდესაც ეს თქვა, კვლავ გამოვიდა იუდეველებთან და უთხრა მათ: მე ვერავითარ ბრალს ვერ ვპოულობ მასში.
39 გაქვთ თქვენ ჩვეულება, რომ ერთი გაგითავისუფლოთ თქვენ პასექზე; გინდათ, რომ გაგითავისუფლოთ თქვენ მეფე იუდეველთა?
40 კვლავ აყვირდა ყველა და თქვა: ეგ არა, არამედ ბარაბა. და იყო ბარაბა ავაზაკი.
500,19,0,
- იესო ქრისტეს დამცირება პრეტორიუმში (მთ.27,27-31; მკ.15,16-20)
1 მაშინ წაიყვანა პილატემ იესო და შოლტით სცემა.
2 და ჯარისკაცებმა დაწნეს გვირგვინი ეკლისგან და დაადგეს მას თავზე და ძოწეულის სამოსით შემოსეს იგი.
3 და მიდიოდნენ მასთან და ეუბნებოდნენ: გიხაროდეს, მეფეო იუდეველთა! — და ურტყამდნენ მას ყვრიმალში.
4 და კვლავ გამოვიდა გარეთ პილატე და უთხრა მათ: აჰა, გამომყავს იგი თქვენთან გარეთ, რათა იცოდეთ, რომ ვერავითარ ბრალს ვერ ვპოულობ მასში.
5 გამოვიდა იესო გარეთ ეკლის გვირგვინით და ძოწეულის სამოსით. და უთხრა მათ პილატემ: აჰა, კაცი.
- პილატეს უკანასკნელი მცდელობა იესოს განთავისუფლებისა (ლკ.23,13-25)
6 და როცა იხილეს იგი მღვდელმთავრებმა და მსახურებმა, აყვირდნენ და თქვეს: ჯვარს აცვი, ჯვარს აცვი იგი! უთხრა მათ პილატემ: წაიყვანეთ იგი თქვენ და ჯვარს აცვით, რადგან მე ვერ ვპოულობ მასში ბრალს.
7 მიუგეს მას იუდეველებმა: ჩვენ სჯული გვაქვს და ჩვენი სჯულისამებრ უნდა მოკვდეს, რადგან თავი ძედ ღვთისად გამოაცხადა.
8 როცა გაიგონა პილატემ ეს სიტყვა, უფრო შეეშინდა;
9 და შევიდა კვლავ პრეტორიუმში და უთხრა იესოს: საიდან ხარ შენ? ხოლო იესომ პასუხი არ გასცა მას.
10 უთხრა მას პილატემ: მე არაფერს მეუბნები? არ იცი, რომ ხელმწიფება მაქვს, ჯვარს გაცვა შენ და ხელმწიფება მაქვს, გაგიშვა შენ?
11 მიუგო მას იესომ: არ გექნებოდა ჩემზე არავითარი ხელმწიფება, რომ არ ყოფილიყო შენთვის მოცემული ზეგარდამო; ამის გამო ჩემს გამცემს შენზე უფრო დიდი ცოდვა აქვს.
12 ამის შემდეგ პილატე ცდილობდა გაეშვა იგი, ხოლო იუდეველები ყვიროდნენ და ამბობდნენ: თუ მაგას გაუშვებ, არა ხარ მეგობარი კეისრისა, რადგან ყოველი, რომელიც მეფედ აცხადებს თავს, ეწინააღმდეგება კეისარს.
13 ხოლო პილატემ, როცა გაიგონა ეს სიტყვა, გამოიყვანა გარეთ იესო და დაჯდა მსაჯულის ტახტზე, ადგილზე, რომელსაც ეწოდება ქვაფენილი, ხოლო ებრაულად — გაბბათა.
14 და იყო პარასკევი პასექისა, ჟამი იყო დაახლოებით მეექვსე. და უთხრა პილატემ იუდეველებს: აჰა, თქვენი მეფე.
15 ხოლო ისინი ყვიროდნენ და ამბობდნენ: წაიყვანე, წაიყვანე და ჯვარს აცვი იგი! უთხრა მათ პილატემ: თქვენი მეფე ჯვარს ვაცვა? მიუგეს მღვდელმთავრებმა: არა გვყავს მეფე გარდა კეისრისა.
16 მაშინ გადასცა იგი მათ, რათა ჯვარცმულიყო, და წაიყვანეს იესო.
- სვლა გოლგოთისკენ და ჯვარცმა (მთ.27,32-44; მკ.15,21-33; ლკ.23,26-33)
17 და იტვირთა თვითონ თავისი ჯვარი და გავიდა თხემის ადგილზე, რომელსაც ეწოდება ებრაულად გოლგოთა,
18 სადაც ჯვარს აცვეს იგი, და მასთან ერთად სხვა ორი, აქეთ და იქით, ხოლო შუაში — იესო.
19 და დაწერა პილატემ წარწერა და დადო ჯვარზე; და იყო დაწერილი: იესო ნაზორეველი, მეფე იუდეველთა.
20 ეს წარწერა მრავალმა იუდეველმა ამოიკითხა, რადგან ახლოს იყო ქალაქთან ის ადგილი, სადაც ჯვარს ეცვა იესო; და იყო დაწერილი ებრაულად, რომაულად, ბერძნულად.
21 და ეუბნებოდნენ პილატეს იუდეველთა მღვდელმთავრები: ნუ დაწერ: მეფე იუდეველთა; არამედ როგორც მან თქვა: მეფე ვარ იუდეველთა.
22 მიუგო პილატემ: რაც დავწერე, დავწერე.
23 და ჯარისკაცებმა, როცა ჯვარს აცვეს იესო, აიღეს მისი სამოსი და გაიყვეს ოთხ ნაწილად, თითოეული ჯარისკაცისთვის ნაწილი — და კვართი; ხოლო კვართი იყო უნაკერო, ზემოდან ნაქსოვი მთლიანად.
24 და უთხრეს ერთმანეთს: არ გავხიოთ იგი, არამედ წილი ვყაროთ მასზე, ვისი იქნება, — რათა აღსრულებულიყო წერილი: გაიყვეს სამოსი ჩემი ერთმანეთში და ჩემს კვართზე იყარეს წილი (ფს.21,19), — და ჯარისკაცებმა აღასრულეს ეს.
25 ხოლო იდგნენ იესოს ჯვართან მისი დედა და მისი დედის და, მარიამ კლეოპასი, და მარიამ მაგდალელი.
- იესოს ბოლო სიტყვები ჯვარზე და სიკვდილი (მთ.27,46-50; მკ. 15,34-37; ლკ.23,34-46)
26 და იესომ, როცა დაინახა თავისი დედა და მოწაფე, რომელიც უყვარდა, წინ მდგომნი, უთხრა თავის დედას: დედაკაცო, აჰა, ძე შენი.
27 შემდეგ უთხრა მოწაფეს: აჰა, დედა შენი. და იმ დროიდან წაიყვანა იგი მოწაფემ თავისთან.
28 ამის შემდეგ იხილა იესომ, რომ უკვე ყველაფერი აღსრულდა; და რათა აღსრულებულიყო წერილი, თქვა: მწყურია.
29 იდგა ჭურჭელი ძმრით სავსე; და მათ აავსეს ღრუბელი ძმრით და დააგეს უსუპზე და მიუტანეს მას პირთან (ფს.68,22).
30 და როცა მიიღო ძმარი იესომ, თქვა: აღსრულდა; და დახარა თავი და განუტევა სული.
- იესოს სიკვდილის შემდგომი მოვლენები (მთ.27,51-56; მკ.15,38-41; ლკ.23,47-49)
31 ხოლო იუდეველებმა, რადგან პარასკევი იყო, რომ არ დარჩენილიყო ჯვარზე გვამები შაბათს — რადგან დიდი დღე იყო ის შაბათი — სთხოვეს პილატეს, რომ გადაემტვრიათ მათთვის წვივები და გადმოეხსნათ.
32 მივიდნენ ჯარისკაცები და პირველსაც გადაუმტვრიეს წვივები და მეორესაც, მასთან ერთად ჯვარცმულებს;
33 ხოლო როცა მივიდნენ იესოსთან და ნახეს, რომ იგი უკვე მკვდარი იყო, არ გადაუმტვრიეს მას წვივები,
34 არამედ ერთმა ჯარისკაცთაგანმა შუბი უგმირა მას გვერდში და მყისვე გადმოვიდა სისხლი და წყალი.
35 და რომელმაც იხილა, დაამოწმა და ჭეშმარიტია მისი მოწმობა და მან იცის, რომ ჭეშმარიტს ამბობს, რათა თქვენც ირწმუნოთ;
36 რადგან ეს მოხდა, რათა აღსრულებულიყო წერილი: მისი ძვალი არ დაიმტვრევა (გამ.12,45).
37 და კიდევ სხვა წერილი ამბობს: იხილავენ, ვისაც უგმირეს (ზაქ.12,10).
- იესოს დაკრძალვა (მთ.27,57-61; მკ.15,42-47; ლკ.23,50-56)
38 ამის შემდეგ სთხოვა პილატეს იოსებმა, რომელიც იყო არიმათიიდან — რადგან იყო იესოს მოწაფე ფარულად იუდეველთა შიშის გამო — რათა წაეღო გვამი იესოსი; და ნება დართო პილატემ; მივიდა და წაიღო მისი გვამი,
39 და მოვიდა ნიკოდიმოსიც, რომელიც ადრე მისული იყო იესოსთან ღამით, და მოიტანა შერეული მური და ალოე, დაახლოებით ასი ლიტრა.
40 და აიღეს იესოს გვამი და გაახვიეს იგი ტილოებში ნელსაცხებლებით, როგორც არის ჩვეულება იუდეველთა დასაფლავებისა.
41 და იყო იმ ადგილას, სადაც ჯვარს ეცვა, ბაღი და ბაღში ახალი საფლავი, რომელშიც ჯერ არავინ იყო დასვენებული.
42 იქ დაასვენეს იესო იუდეველთა პარასკევის გამო, რადგან ახლოს იყო ის საფლავი.
500,20,0,
- მენელსაცხებლე დედები იესოს საფლავთან (მთ.28,1-4; მკ.16,1-4; ლკ.24,1-3)
1 და ერთშაბათს მივიდა მარიამ მაგდალელი საფლავზე განთიადისას, ჯერ კიდევ სიბნელე იყო, და დაინახა ლოდი, აღებული საფლავიდან;
2 გაიქცა და მივიდა სიმონ-პეტრესთან და სხვა მოწაფესთან, რომელიც უყვარდა იესოს, და უთხრა მათ: აიღეს უფალი საფლავიდან და არ ვიცი, სად დადეს იგი.
- პეტრე და იოანე იესოს საფლავთან (ლკ.24,12)
3 გამოვიდა პეტრე, და სხვა მოწაფე და წავიდნენ საფლავზე;
4 და მირბოდა ორივე ერთად; ხოლო სხვა მოწაფე პეტრეზე სწრაფად გაიქცა წინ და პირველი მივიდა საფლავზე;
5 და დაიხარა და დაინახა, რომ ტილოები ეწყო, მაგრამ არ შევიდა.
6 მივიდა სიმონ-პეტრეც, რომელიც მისდევდა მას, და შევიდა საფლავში და დაინახა, რომ ტილოები ეწყო,
7 და სუდარა, რომელიც თავზე ჰქონდა მას, იდო არა ტილოებთან, არამედ ცალკე, შეკეცილი ერთ ადგილას.
8 მაშინ შევიდა სხვა მოწაფეც, რომელიც პირველი მივიდა საფლავზე, და იხილა და ირწმუნა,
9 რადგან ჯერ არ იცოდნენ წერილიდან, რომ იგი მკვდრეთით უნდა აღმდგარიყო.
10 და წავიდნენ კვლავ თავისთან მოწაფეები.
- იესოს გამოცხადება მარიამ მაგდალელთან (მკ.16,9-11)
11 ხოლო მარიამი იდგა საფლავთან, გარეთ და ტიროდა. და როცა ტიროდა, შეიხედა საფლავში
12 და დაინახა ორი ანგელოზი, თეთრით შემოსილი, რომლებიც ისხდნენ ერთი თავთან და ერთი ფეხებთან, სადაც ესვენა გვამი იესოსი,
13 და უთხრეს მათ მას: დედაკაცო რას ტირი? უთხრა მათ: აიღეს ჩემი უფალი და არ ვიცი, სად დადეს იგი.
14 როცა ეს თქვა, მიბრუნდა უკან და დაინახა იესო, რომელიც იდგა, და ვერ იცნო, რომ იესოა.
15 უთხრა მას იესომ: დედაკაცო, რას ტირი? ვის ეძებ? — მას ეგონა, რომ მებაღეა, და უთხრა მას: ბატონო, თუ შენ აიღე იგი, მითხარი, სად დადე, და მე წამოვიღებ მას.
16 უთხრა მას იესომ: მარიამ! მიბრუნდა იგი და უთხრა მას ებრაულად: რაბბუნი! — რაც ნიშნავს: მოძღვარო — და გაიქცა, რომ შეხებოდა მას.
17 უთხრა მას იესომ: ნუ შემეხები მე, რადგან ჯერ არ ავსულვარ ჩემს მამასთან; წადი ჩემს ძმებთან და უთხარი მათ: ავდივარ ჩემს მამასთან და თქვენს მამასთან, ჩემს ღმერთთან და თქვენს ღმერთთან.
18 მივიდა მარიამ მაგდალელი და აუწყა მის მოწაფეებს, რომ იხილა უფალი და ეს უთხრა მას.
- იესოს გამოცხადება მოწაფეებთან (მკ.16,14; ლკ.24,36-49)
19 და როცა მოსაღამოვდა იმ ერთშაბათ დღეს და კარები დაკეტილი იყო, სადაც იყვნენ მოწაფეები შეკრებილნი იუდეველთა შიშის გამო, მივიდა იესო და დადგა შუაში და უთხრა მათ: მშვიდობა თქვენდა.
20 და ეს რომ თქვა, უჩვენა მათ თავისი ხელები და გვერდი; და გაიხარეს მოწაფეებმა, იხილეს რა უფალი.
21 და უთხრა მათ იესომ კვლავ: მშვიდობა თქვენდა; როგორც მომავლინა მე მამამ, მეც გგზავნით თქვენ.
22 და როცა ეს თქვა, შეჰბერა მათ და უთხრა: მიიღეთ სულიწმიდა;
23 ვისაც მიუტევებთ ცოდვებს, მიეტევებათ მათ და ვისაც შეკრავთ, შეკრულები იქნებიან.
- იესოს გამოცხადება თომა მოციქულთან და სხვა მოწაფეებთან
24 ხოლო თომა, ერთი თორმეტთაგანი, რომელსაც ერქვა ტყუპისცალი, არ იყო მათთან, როცა მივიდა იესო.
25 ეუბნებოდნენ მას სხვა მოწაფეები: ვიხილეთ ჩვენ უფალი. ხოლო მან უთხრა მათ: თუ არ ვიხილავ მის ხელებზე სამსჭვალთა კვალს და არ დავადებ ჩემს თითს სამსჭვალთა ადგილს და არ დავადებ ჩემს ხელს მის გვერდს, არ ვირწმუნებ.
26 და რვა დღის შემდეგ კვლავ შინ იყვნენ მისი მოწაფეები და თომაც — მათთან ერთად. და მოვიდა იესო, როცა კარები დაკეტილი იყო, და დადგა შუაში და უთხრა: მშვიდობა თქვენდა.
27 შემდეგ უთხრა თომას: გამოიწოდე შენი თითი აქ და იხილე ჩემი ხელები; და გამოიწოდე შენი ხელი და დაადე ჩემს გვერდს; და ნუ იქნები ურწმუნო, არამედ იყავი მორწმუნე.
28 მიუგო თომამ და უთხრა მას: უფალი ჩემი და ღმერთი ჩემი.
29 უთხრა მას იესომ: რადგან მიხილე, ირწმუნე; ნეტარნი არიან, რომელთაც არ იხილეს და ირწმუნეს.
30 მრავალი სხვა სასწაულიც აღასრულა იესომ თავისი მოწაფეების წინაშე, რომელიც არ არის დაწერილი ამ წიგნში;
31 ხოლო ეს დაიწერა, რათა გწამდეთ, რომ იესო არის ქრისტე, ძე ღვთისა, და რათა ვისაც გწამთ, საუკუნო ცხოვრება გქონდეთ მისი სახელით.
500,21,0,
- იესოს გამოცხადება ტიბერიის (გალილეის) ზღვაზე
1 მის შემდეგ კვლავ გამოუცხადა თავისი თავი. იესომ მოწაფეებს ტიბერიის ზღვაზე; და გამოუცხადა ასე:
2 იყვნენ ერთად სიმონ-პეტრე და თომა, რომელსაც ერქვა ტყუპისცალი, და ნათანაელი, რომელიც იყო გალილეის კანიდან, და ზებედეს ძეები და მის სხვა მოწაფეთაგან ორნი.
3 უთხრა მათ სიმონ-პეტრემ: მივდივარ სათევზაოდ. უთხრეს მას: მოვდივართ ჩვენც შენთან ერთად. გავიდნენ და ავიდნენ ნავზე და იმ ღამეს ვერაფერი დაიჭირეს.
4 და როცა გათენდა, იდგა იესო ნაპირზე და არ იცოდნენ მოწაფეებმა, რომ იესოა.
5 უთხრა მათ იესომ: ყრმებო, არა გაქვთ რამე საჭმელი? მიუგეს მას: არა.
6 ხოლო მან უთხრა მათ: ისროლეთ ბადე ნავის მარჯვენა მხარეს და იპოვით; და ისროლეს და ვეღარ შეძლეს მოზიდვა თევზის სიმრავლის გამო.
7 უთხრა იმ მოწაფემ, რომელიც უყვარდა იესოს, პეტრეს: უფალია; ხოლო სიმონ-პეტრემ, როცა გაიგონა, რომ უფალია, შემოისარტყლა სამოსი, რადგან შიშველი იყო, და გადაეშვა ზღვაში;
8 ხოლო სხვა მოწაფეები ნავით მივიდნენ, რადგან არ იყვნენ შორს ხმელეთიდან, არამედ დაახლოებით ორას წყრთაზე, და გამოათრიეს ბადე თევზით.
9 და როგორც კი გადმოვიდნენ მიწაზე, დაინახეს გაშლილი ნაკვერჩხალი და ზედ დადებული თევზი და პური.
10 უთხრა მათ იესომ: მოიტანეთ იმ თევზებიდან, ახლა რომ დაიჭირეთ.
11 ავიდა სიმონ-პეტრე და ამოათრია ბადე მიწაზე, სავსე დიდი თევზებით, ას ორმოცდაცამეტი იყო; ამდენი იყო და არ გასკდა ბადე.
12 უთხრა მათ იესომ: მოდით, ისადილეთ. და ვერავინ გაბედა მოწაფეთაგან, ეკითხა მისთვის: შენ ვინ ხარ? იცოდნენ, რომ უფალია.
13 მივიდა იესო და აიღო პური და მისცა მათ, და თევზიც ასევე.
14 ეს უკვე მესამედ გამოეცხადა იესო მოწაფეებს, რაც აღდგა მკვდრეთით.
- იესოს მიერ პეტრეს მოწოდება მომავალი სამოციქულო, სამწყემსმთავრო მსახურებისთვის
15 და როცა ისადილეს, უთხრა სიმონ-პეტრეს იესომ: სიმონ იონასო, გიყვარვარ მე ამათზე მეტად? უთხრა მას პეტრემ: ჰო, უფალო, შენ იცი, რომ მიყვარხარ შენ. უთხრა მას იესომ: აძოვე ჩემი კრავები.
16 უთხრა მას კვლავ მეორედ: სიმონ იონასო, გიყვარვარ მე? უთხრა მას პეტრემ: ჰო, უფალო, შენ იცი, რომ მიყვარხარ შენ. უთხრა მას იესომ: დამწყემსე ჩემი ცხვრები.
17 უთხრა მას მესამედ იესომ: სიმონ იონასო, გიყვარვარ მე? შეწუხდა პეტრე, რადგან უთხრა მას მესამედ: გიყვარვარ მე? და უთხრა მას: უფალო, შენ ყოველივე უწყი, შენ იცი, რომ მიყვარხარ შენ. უთხრა მას იესომ: დამწყემსე ჩემი ცხვრები.
18 ამინ, ამინ გეუბნები შენ: როცა იყავი ჭაბუკი, თვითონ შემოისარტყლავდი თავს და დადიოდი, სადაც გინდოდა, ხოლო როცა დაბერდები, გაშლი შენს ხელებს და სხვა შემოგსარტყლავს შენ და წაგიყვანს, სადაც არ გინდა.
19 და ეს თქვა და მიანიშნებდა, როგორი სიკვდილით განადიდებდა ღმერთს. და როცა ეს თქვა, უთხრა მას: გამომყევი მე.
20 მობრუნდა პეტრე და დაინახა, რომ მისდევდა მას მოწაფე, რომელიც უყვარდა იესოს და რომელიც მიეყრდნო სერობისას მის მკერდს და უთხრა მას: უფალო, ვინ არის, ვინც გაგცემს შენ?
21 ეს რომ დაინახა პეტრემ, უთხრა იესოს: უფალო, ეს რა?
22 უთხრა მას იესომ: თუ მინდა, რომ იყოს იგი, ვიდრე მოვალ, შენ რა? შენ მე გამომყევი.
23 და გავრცელდა ეს სიტყვა ძმათა შორის, რომ ის მოწაფე არ მოკვდებოდა; და არ უთქვამს მისთვის იესოს: არ მოკვდება, არამედ: თუ მინდა, რომ იყოს იგი, ვიდრე მოვალ, შენ რა?
24 ეს არის მოწაფე, რომელიც მოწმობს ამაზე და რომელმაც დაწერა ეს, და ვიცით, რომ ჭეშმარიტია მისი მოწმობა.
25 და არის სხვა მრავალიც, რაც აღასრულა იესომ, რომლებიც სათითაოდ რომ დაწერილიყო, არა მგონია, ამ სოფელს დაეტია დაწერილი წიგნები. ამინ.
