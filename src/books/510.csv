510,1,0,
- იესოს ღვაწლისა და სულიწმიდის გარდამოსვლის შესახებ აღთქმის გახსენება თეოფილესადმი წერილში
1 პრველი სიტყვა დავწერე ყოველივე იმის შესახებ, ჰოი, თეოფილე, რისი კეთებაც და სწავლებაც დაიწყო იესომ
2 იმ დღემდე, როდესაც ამაღლდა. იგი ამცნებდა სულიწმიდით მოციქულებს, რომლებიც გამოირჩია
3 და რომელთაც წარუდგინა საკუთარი თავი ცოცხალი თავისი ვნების შემდეგ მრავალი სარწმუნო სახით; და ორმოცი დღის განმავლობაში ეჩვენებოდა მათ და ესაუბრებოდა ღვთის სასუფევლის შესახებ,
4 და თანამეინახეობდა მათთან და ამცნებდა: იერუსალიმს ნუ განეშორებით, არამედ ელოდეთ მამის აღთქმას, რომელიც ისმინეთ ჩემგან;
5 რადგან იოანე ნათელსცემდა წყლით, ხოლო თქვენ ნათელიღებთ სულიწმიდით არცთუ მრავალი დღის შემდეგ;
6 ხოლო შეკრებილნი ეკითხებოდნენ მას და ეუბნებოდნენ: უფალო, ნუთუ ამჟამად აღუდგენ სამეფოს ისრაელს?
7 ხოლო მან უთხრა მათ: არ არის თქვენი საცოდნელი დრო და ჟამი, რომელიც მამამ დაადგინა თავისი ხელმწიფებით,
8 არამედ მიიღებთ ძალას, როცა გადმოვა სულიწმიდა თქვენზე, და იქნებით ჩემი მოწმეები იერუსალიმში და მთელ ჰურიასტანში და სამარიაში და ქვეყნის კიდემდე.
- იესო ქრისტეს ამაღლება
9 და როდესაც ეს თქვა, ვიდრე ისინი უყურებდნენ, ამაღლდა და ღრუბელმა დაფარა იგი მათ თვალთაგან.
10 და როცა შეჰყურებდნენ მის ზეცად აღსვლას, აჰა, ორი კაცი წარმოუდგა მათ თეთრი სამოსით
11 და უთხრა: კაცნო გალილეველნო, რას დგახართ და შეჰყურებთ ზეცას? ეს იესო, რომელიც ამაღლდა თქვენგან ზეცად, ისევე მოვა, როგორი სახითაც იხილეთ იგი აღმავალი ზეცად.
- აღთქმის აღსრულების მოლოდინი
12 მაშინ დაბრუნდნენ იერუსალიმში მთიდან, რომელსაც ეწოდება ზეთისხილისა და რომელიც არის იერუსალიმთან ახლოს, შაბათის გზის მანძილზე.
13 და როცა შევიდნენ, ავიდნენ ზედა ოთახში, სადაც დარჩნენ პეტრე და იოანე, იაკობი და ანდრია, ფილიპე და თომა, ბართლომე და მათე, იაკობ ალფესი და სიმონ მოშურნე და იუდა იაკობისა.
14 ესენი ყველანი გულმოდგინედ ერთსულოვან ლოცვასა და ვედრებაში იყვნენ დედებთან და მარიამთან, იესოს დედასთან, და მის ძმებთან ერთად.
- პეტრეს სიტყვა იუდას ნაცვლად მეთორმეტე მოციქულის არჩევის შესახებ
15 და იმ დღეებში ადგა პეტრე მოწაფეთა შორის (ხოლო იყო რიცხვი ხალხისა ერთად ასოცამდე) და თქვა:
16 კაცნო ძმანო, უნდა აღსრულებულიყო წერილი, სადაც წინასწარ თქვა სულიწმიდამ დავითის პირით იუდას შესახებ, რომელიც გახდა წინამძღოლი იესოს შემპყრობთა,
17 რადგან შერაცხილი იყო ჩვენ შორის და წილი ხვდა ამ მსახურებისა.
18 ხოლო ამან შეიძინა მიწა სიცრუის საზღაურით და პირქვე დაეცა და გასკდა შუაზე და გადმოიყარა მთელი მისი შიგნეულობა;
19 და ცნობილი გახდა იერუსალიმის ყველა მკვიდრისთვის, ისე რომ, ეწოდა იმ მიწას მათ საკუთარ ენაზე აკელდამა, ესე იგი, სისხლის მიწა;
20 რადგან წერია ფსალმუნთა წიგნში: დარჩეს მისი სამკვიდრებელი ოხრად და ნუ იქნება მკვიდრი მასში; და: მისი განსაგებელი სხვამ მიიღოს (ფს.68,26; 108,8).
21 ამიტომ გვმართებს ამ კაცთაგან, რომლებიც ჩვენთან ერთად იყვნენ მთელი იმ დროის განმავლობაში, როცა მოვიდა და გავიდა ჩვენგან უფალი იესო,
22 დაწყებული იოანეს ნათლისცემიდან დღემდე ჩვენგან მისი ამაღლებისა, ერთი ამათგანი გახდეს ჩვენთან ერთად მოწმე მისი აღდგომისა.
- მატათიას არჩევა მეთორმეტე მოციქულად
23 და დააყენეს ორნი: იოსები, რომელსაც ერქვა ბარსაბა და ეწოდა იოსტოსი, და მატათია.
24 და ილოცეს და თქვეს: შენ უფალო, ყოველთა გულთმეცნიერო, გამოაჩინე ამ ორთაგან ერთი, რომელიც გამოირჩიე,
25 რათა მიიღოს წილი ამ მსახურებისა და მოციქულობისა, რომელსაც განუდგა იუდა, რათა მისულიყო თავის ადგილას.
26 და უყარეს წილი მათ და შეხვდა წილი მატათიას და შეირაცხა თერთმეტ მოციქულს შორის.
510,2,0,
- სულიწმიდის გარდამოსვლა
1 და როცა შესრულდა მეერგასე დღე, იყვნენ ყველანი ერთსულოვნად ერთად.
2 და იყო უეცრად ზეციდან ხმაური, როგორც ძლიერი ქარის ქროლვა, და აავსო მთელი სახლი, სადაც ისინი ისხდნენ.
3 და ეჩვენა მათ გაყოფილი ენები, ცეცხლის მსგავსი, და დაადგა სათითაოდ, თითოეულ მათგანს.
4 და აღივსნენ ყველანი სულიწმიდით და იწყეს ლაპარაკი სხვადასხვა ენაზე ისე, როგორც სული ამეტყველებდა მათ.
- ხალხის გაოგნება სულიწმიდის გარდამოსვლის გამო
5 ხოლო იერუსალიმში იმყოფებოდნენ იუდეველები, ღვთისმოშიში კაცები ყველა იმ ხალხიდან, რომელიც არის ცის ქვეშ.
6 და როცა ეს ხმა იყო, შეიკრიბნენ მრავალნი და შეშფოთდნენ, რადგან თითოეულს ესმოდა საკუთარ ენაზე, რასაც ისინი ამბობდნენ.
7 გაოგნდა ყველა, და უკვირდათ და ეუბნებოდნენ ერთმანეთს: განა ესენი ყველანი, რომლებიც ლაპარაკობენ, გალილეველები არ არიან?
8 და როგორ გვესმის ჩვენ, თითოეულს ჩვენს საკუთარ ენაზე, რომელშიც ნაშობნი ვართ?
9 პართელნი, მიდიელნი და ელამელნი, მკვიდრნი შუამდინარეთისა და ჰურიასტანისა, კაპადოკიისა, პონტოსი და ასიისა,
10 ფრიგიისა და პამფილიისა, ეგვიპტისა და კირენესთან მდებარე ლიბიის მხარეთა, ჩამოსული რომაელები, იუდეველები და პროზელიტები,
11 კრეტელნი და არაბნი ვისმენთ, რომ ისინი ჩვენს ენებზე ღვთის დიდებულებათა შესახებ მეტყველებენ.
12 გაოგნდნენ ყველანი და საგონებელში ჩაცვივდნენ და ერთმანეთს ეუბნებოდნენ: რა უნდა იყოს ეს?
13 ხოლო სხვები დასცინოდნენ და ამბობდნენ: მაჭრით არიან მთვრალნი;
- პეტრე მოციქულის პირველი ქადაგება
14 ხოლო პეტრე დადგა თერთმეტთან ერთად, აიმაღლა ხმა და მიმართა მათ: კაცნო იუდეველნო და იერუსალიმის ყოველნო მკვიდრნო, იყოს ეს თქვენთვის ცნობილი და ყურად იღეთ ჩემი სიტყვები:
15 რადგან არ არიან ესენი მთვრალნი, როგორც თქვენ გგონიათ, ვინაიდან დღის მესამე ჟამია,
16 არამედ ეს არის თქმული იოელ წინასწარმეტყველის მიერ:
17 და იქნება უკანასკნელ დღეებში, ამბობს უფალი ღმერთი, — მივფენ ჩემი სულისგან ყოველ ხორციელს და იწინასწარმეტყველებენ თქვენი ძეები და თქვენი ასულები, და თქვენი ჭაბუკები ხილვებს იხილავენ და თქვენს მოხუცებულებს სიზმრებით განეცხადებათ.
18 და ჩემს მონებს და ჩემს მხევლებს იმ დღეებში მივფენ ჩემი სულისგან და იწინასწარმეტყველებენ.
19 და მოვავლენ ნიშნებს ცაში, ზემოთ, და სასწაულებს — ქვეყანაზე, ქვემოთ, სისხლს და ცეცხლს და კვამლის ალმურს;
20 მზე გადაიქცევა სიბნელედ და მთვარე — სისხლად, ვიდრე არ მოიწევა დღე უფლისა, დიდი და ჩინებული.
21 და იქნება: ყოველი, რომელიც მოუხმობს უფლის სახელს, ცხონდება (იოელ.3,1-5).
22 კაცნო ისრაელელნო, ისმინეთ ეს სიტყვები: იესო ნაზორეველი, კაცი, მოვლინებული ღვთის მიერ თქვენთვის ძალით, ნიშნებითა და სასწაულებით, რომელნიც აღასრულა ღმერთმა მის მიერ თქვენ შორის, როგორც თავადაც იცით,
23 იგი, ღვთის განჩინებული განზრახვით და წინასწარცნობით გაცემული, შეიპყარით, უსჯულოთა ხელით დამსჭვალეთ და მოკალით,
24 რომელიც ღმერთმა აღადგინა და განაქარვა სიკვდილის ტკივილები, რადგან შეუძლებელი იყო მისი დაკავება სიკვდილის მიერ;
25 ვინაიდან დავითი ამბობს მის შესახებ: წინასწარ ვხედავ უფალს, ჩემ წინაშეა მარადის, რადგან ჩემ მარჯვნივ არის, რათა არ შევიძრა;
26 ამიტომ გაიხარა ჩემმა გულმა და გალობდა ჩემი ენა, და მეტიც, ჩემი ხორციც დამკვიდრდება სასოებით;
27 რადგან არ დატოვებ ჩემს სულს ჯოჯოხეთში და არ მისცემ შენს წმიდას, იხილოს ხრწნა;
28 მაუწყე მე გზები ცხოვრებისა და აღმავსე მე შენი პირის სიხარულით (ფს.15,8-11).
29 კაცნო ძმანო, მართებულია, ცხადად გითხრათ თქვენ მამამთავარ დავითის შესახებ, რომ აღესრულა და დაიმარხა და მისი საფლავი არის ჩვენთან ამ დღემდე.
30 ვინაიდან წინასწარმეტყველი იყო და იცოდა, რომ ფიცით შეჰფიცა მას ღმერთმა, რომ მისი მუცლის ნაყოფისგან ხორციელად აღადგენდა ქრისტეს და დასვამდა მის ტახტზე.
31 წინასწარ იხილა და ამბობდა ქრისტეს აღდგომის შესახებ, რომ არ დარჩა მისი სული ჯოჯოხეთში, არც მისმა ხორცმა იხილა ხრწნა.
32 ეს იესო აღადგინა ღმერთმა, რისი მოწმენიც ვართ ჩვენ ყველანი.
33 ღვთის მარჯვენით ამაღლებულმა მამისაგან მიიღო სულიწმიდის აღთქმა და მოჰფინა იგი, რომელსაც ახლა თქვენ ხედავთ და გესმით,
34 რადგან არა დავითი ამაღლდა ზეცად, როგორც თვითონვე ამბობს: უთხრა უფალმა ჩემს უფალს: დაჯექი ჩემ მარჯვნივ,
35 ვიდრე დავცემ შენს მტრებს შენ ფეხთქვეშ (ფს.109,1).
36 მტკიცედ იცოდეს ისრაელის მთელმა სახლმა, რომ უფლად და ცხებულად ქმნა იგი ღმერთმა — ეს იესო, რომელიც თქვენ ჯვარს აცვით.
37 ხოლო ეს რომ გაიგონეს, მოულბათ გული და უთხრეს პეტრეს და დანარჩენ მოციქულებს: რა ვქნათ, კაცნო ძმანო?
38 ხოლო პეტრემ უთხრა მათ: შეინანეთ და ნათელიღეთ თითოეულმა თქვენგანმა იესო ქრისტეს სახელით მოსატევებლად ცოდვათა და მიიღებთ ნიჭს სულიწმიდისას,
39 რადგან თქვენია აღთქმა და თქვენი შვილებისა და ყველა შორეულისა, ვისაც მოუწოდებს უფალი ღმერთი ჩვენი.
40 და სხვა მრავალი სიტყვითაც მოწმობდა, ევედრებოდა მათ და ეუბნებოდა: იხსენით თავი ამ უკუღმართი მოდგმისგან.
- ახალნათელღებულთა ერთობა ეკლესიაში
41 ხოლო მათ სიხარულით შეიწყნარეს მისი სიტყვა და ნათელიღეს; და შეემატათ იმ დღეს სამი ათასამდე სული.
42 და იყვნენ გამუდმებით მოციქულთა მიერ დამოძღვრასა და ერთობაში, პურის განტეხასა და ლოცვაში.
43 და შიშმა მოიცვა ყოველი სული და მრავალი ნიშანი და სასწაული აღესრულებოდა მოციქულთა მიერ.
44 ყველა მორწმუნე ერთად იყო და ყველაფერი საერთო ჰქონდათ;
45 და მამულებსა და ქონებას ყიდდნენ და უყოფდნენ მას ყველას, ვისაც რა სჭირდებოდა.
46 და ყოველდღე გამუდმებით, ერთსულოვნად იყვნენ ტაძარში, განტეხდნენ სახლებში პურს და იღებდნენ საზრდოს მხიარული და წრფელი გულით,
47 აქებდნენ ღმერთს და მადლმოსილნი იყვნენ მთელი ხალხის წინაშე, ხოლო უფალი ყოველდღე ჰმატებდა ეკლესიას გამოხსნილებს.
510,3,0,
- პეტრე მოციქულის მიერ კოჭლის განკურნება ტაძარში
1 პეტრე და იოანე ადიოდნენ ტაძარში მეცხრე ჟამის ლოცვაზე.
2 და ვიღაც კაცი, კოჭლი თავისი დედის მუცლიდან, მოჰყავდათ და ყოველდღე სვამდნენ ტაძრის კართან, რომელსაც ეწოდებოდა მშვენიერი, ტაძარში შემსვლელთაგან მოწყალების სათხოვნელად,
3 რომელმაც იხილა პეტრე და იოანე, ტაძარში შესვლას რომ აპირებდნენ, და სთხოვა მოწყალება.
4 დააკვირდა მას პეტრე იოანესთან ერთად და უთხრა: შემოგვხედე ჩვენ.
5 ხოლო იგი შეჰყურებდა მათ და ელოდა, რომ რამეს მიიღებდა მათგან.
6 უთხრა პეტრემ: ვერცხლი და ოქრო არა მაქვს მე, ხოლო რაც მაქვს, იმას გაძლევ შენ: იესო ქრისტე ნაზორეველის სახელით ადექი და იარე! —
7 და მოჰკიდა ხელი მის მარჯვენას და ააყენა; და მყისვე გაუმაგრდა მას ტერფები და კოჭები;
8 და წამოხტა და გაიარა და შევიდა მათთან ერთად ტაძარში და დადიოდა და ხტოდა და აქებდა ღმერთს.
9 და იხილა იგი მთელმა ხალხმა, რომ დადიოდა და აქებდა ღმერთს,
10 და იცნეს იგი, რომ ის იყო, ვინც მოწყალებისთვის იჯდა ტაძრის მშვენიერ კარიბჭესთან, და აღივსნენ შიშითა და განცვიფრებით იმის გამო, რაც მასზე აღსრულდა.
11 და როცა განკურნებული კოჭლი აკავებდა პეტრეს და იოანეს, მთელმა განცვიფრებულმა ხალხმა მიირბინა მათთან სტოაში, რომელსაც ეწოდება სოლომონისა.
- პეტრე მოციქულის მეორე ქადაგება
12 როდესაც იხილა პეტრემ, უთხრა ხალხს: კაცნო ისრაელელნო, რად გიკვირთ ეს? ან ჩვენ რად შემოგვყურებთ, თითქოს საკუთარი ძალით ანდა ღვთისმოსაობით შევაძლებინეთ მაგას სიარული?
13 ღმერთმა აბრაამისამ და ისააკისამ და იაკობისამ, ჩვენი მამების ღმერთმა ადიდა თავისი ძე, იესო, რომელიც თქვენ გაეცით და უარყავით პილატეს წინაშე, რომელმაც განაჩინა მისი განთავისუფლება;
14 თქვენ კი წმიდა და მართალი უარყავით და ითხოვეთ, კაცი, მკვლელი, ებოძებინა თქვენთვის;
15 ხოლო წინამძღვარი ცხოვრებისა მოკალით, რომელიც ღმერთმა აღადგინა მკვდრეთით, რისი მოწმენიც ჩვენ ვართ.
16 და მისი სახელის რწმენით ეს, ვისაც ხედავთ და იცნობთ, განამტკიცა მისმა სახელმა და მისმიერმა რწმენამ მისცა მას ეს სიმრთელე თქვენ ყველას წინაშე.
17 და ახლა, ძმანო, ვიცი, რომ უმეცრებით მოიმოქმედეთ ეს, როგორც თქვენმა მთავრებმა.
18 ხოლო ღმერთმა, რომელმაც წინასწარ აუწყა ყველა თავისი წინასწარმეტყველის პირით ვნება ქრისტესი, ასე აღასრულა.
19 ამიტომ შეინანეთ და მოიქეცით, რათა აღიხოცოს თქვენი ცოდვები,
20 რათა, როცა მოიწევა ჟამი შვებისა უფლის პირისგან, მოავლინოს თქვენთვის წინასწარ განჩინებული ქრისტე იესო,
21 რომელიც ზეცამ უნდა შეიწყნაროს იმ დრომდე, ვიდრე არ აღდგება ყოველივე, რასაც ამბობდა ღმერთი ყველა თავისი წმიდა წინასწარმეტყველის პირით დასაბამიდან;
22 რადგან მოსემ უთხრა მამებს: წინასწარმეტყველს აღგიდგენთ თქვენ უფალი ღმერთი თქვენს ძმათაგან, ჩემს მსგავსს; მისი ისმინეთ იმ ყველაფრისამებრ, რასაც გეტყვით თქვენ.
23 და იქნება, ყოველი სული, რომელიც არ შეისმენს იმ წინასწარმეტყველისას, მოიკვეთება ერიდან (2სჯ,18,15-20).
24 და ყველა წინასწარმეტყველი სამუელიდან მოყოლებული და შემდგომნი, რომლებიც ამბობდნენ, წინასწარ იუწყებოდნენ ამ დღეებს.
25 თქვენ ხართ ძენი წინასწარმეტყველთა და აღთქმისა, რომელიც აღუთქვა ღმერთმა თქვენს მამებს, როდესაც უთხრა აბრაამს: შენი თესლით იკურთხება ქვეყნის ყველა ტომი (დაბ.22,18).
26 პირველად თქვენ აღგიდგინათ ღმერთმა თავისი ძე, იესო, და მოგივლინათ იგი თქვენს მაკურთხევლად, რათა მოიქცეთ თითოეული თქვენი უკეთურებისგან.
510,4,0,
- პეტრე და იოანე მოციქულების პირველი პატიმრობა
1 ხოლო ვიდრე ისინი ხალხს ესაუბრებოდნენ, მოადგნენ მათ მღვდლები და ტაძრის გამგებელი და სადუკევლები,
2 განრისხებულები იმის გამო, რომ ისინი ასწავლიდნენ ხალხს და აუწყებდნენ იესოს მიერ მკვდრეთით აღდგომას,
3 და დაადეს მათ ხელი და ჩასხეს საკანში მეორე დღემდე, რადგან უკვე მწუხრი იყო.
4 ხოლო მრავალმა, ვინც ისმინა მათი სიტყვა, ირწმუნა; და იყო მამაკაცთა რიცხვი ხუთი ათასამდე.
- პეტრე და იოანე მოციქულები სინედრიონის წინაშე
5 და იყო, მეორე დღეს შეიკრიბნენ მათი მთავრები და უხუცესები მწიგნობრები იერუსალიმში,
6 და ანა მღვდელმთავარი, კაიაფა, იოანე და ალექსანდრე და ვინც იყვნენ მღვდელმთავრის გვარიდან;
7 და დააყენეს ისინი შუაში და ეკითხებოდნენ: რა ძალით ან ვისი სახელით მოიმოქმედეთ თქვენ ეს?
8 მაშინ პეტრე აღივსო სულიწმიდით და უთხრა მათ: ერის მთავარნო და ისრაელის უხუცესნო,
9 თუ ჩვენ დღეს განვისჯებით უძლური კაცისთვის აღსრულებული კეთილი საქმის გამო, რომლითაც იგი განიკურნა,
10 იცოდეთ თქვენ ყველამ და ისრაელის მთელმა ხალხმა, რომ იესო ქრისტე ნაზორეველის სახელით, რომელიც თქვენ ჯვარს აცვით და რომელიც ღმერთმა აღადგინა მკვდრეთით, მის მიერ, დგას იგი თქვენ წინაშე ჯანმრთელი.
11 ეს არის ლოდი, რომელიც დაიწუნეთ თქვენ, მშენებლებმა, და რომელიც იქცა თავკიდურად.
12 და სხვა არავის მიერ არის ცხონება, არც არის სხვა სახელი ცის ქვეშ მოცემული კაცთათვის, რომლითაც გვმართებს ჩვენ ცხონება.
13 და ისინი, ხედავდნენ რა პეტრესა და იოანეს გაბედულებას, ხვდებოდნენ, რომ უწიგნური და უბრალო კაცები არიან, და უკვირდათ; თან იცოდნენ, რომ ისინი, იესოსთან იყვნენ,
14 მაგრამ ხედავდნენ იმ კაცს, მათთან მდგომს, განკურნებულს, და ვერაფერს ამბობდნენ საწინააღმდეგოს;
15 და უბრძანეს მათ საკრებულოდან გარეთ გასვლა და ბჭობდნენ ერთმანეთში
16 და ამბობდნენ: რა ვუყოთ ამ კაცებს? რადგან მათ მიერ ცხადი სასწაული აღსრულდა, რომელიც იერუსალიმის ყველა მკვიდრისთვის ცნობილია, და ვერ შევძლებთ უარყოფას,
17 მაგრამ უფრო მეტად რომ არ გავრცელდეს ხალხში, დავემუქროთ მათ, რომ ამ სახელის შესახებ კაცთაგან არავის აღარ ელაპარაკონ.
18 და მოუხმეს მათ და უბრძანეს, რომ აღარაფერი ეთქვათ, აღარც ესწავლებინათ იესოს სახელის შესახებ.
19 ხოლო პეტრემ და იოანემ მიუგეს მათ და უთხრეს: განა სამართლიანია ღვთის წინაშე, რომ თქვენ უფრო გისმინოთ, ვიდრე ღმერთს? განსაჯეთ,
20 რადგან ჩვენ არ შეგვიძლია არ ვთქვათ, რაც ვიხილეთ და ვისმინეთ.
21 ხოლო ისინი კვლავ დაემუქრნენ და, რადგან ვერ იპოვეს საბაბი მათ დასასჯელად, გაათავისუფლეს ხალხის გამო, რადგან ყველანი ადიდებდნენ ღმერთს იმისთვის, რაც მოხდა;
22 რადგან ორმოც წელზე მეტის იყო ის კაცი, ვისზეც აღსრულდა განკურნების ეს სასწაული.
- მორწმუნეთა ერთობლივი სასიხარულო ლოცვა
23 ხოლო ისინი, განთავისუფლებულნი, მივიდნენ თავისიანებთან და აუწყეს, რაც მღვდელმთავრებმა და უხუცესებმა უთხრეს მათ.
24 ხოლო მათ, ეს რომ გაიგონეს, ერთსულოვნად აიმაღლეს ხმა ღვთის მიმართ და თქვეს: მეუფეო, შენ, რომელმაც შექმენი ცა და ქვეყანა, ზღვა და ყოველივე, რაც მასშია,
25 რომელმაც დავითის, ჩვენი მამის და შენი მსახურის, პირით თქვი სულიწმიდის მიერ: რად აღიძრნენ წარმართნი და ერმა განიზრახა ამაო?
26 მოადგნენ მეფენი ქვეყნისა და მთავარნი შეიკრიბნენ ერთად უფლისა და მისი ცხებულის წინააღმდეგ (ფს.2,1–2);
27 რადგან ჭეშმარიტად შეიკრიბნენ ამ ქალაქში შენი წმიდა ძის, იესოს, წინააღმდეგ, რომელსაც შენ სცხე, ჰეროდე და პონტოელი პილატე წარმართებთან და ისრაელის ერთან ერთად
28 აღსასრულებლად იმისა, რაც შენმა ხელმა და შენმა ზრახვამ წინასწარ განაგო, რომ მომხდარიყო.
29 და ახლა, უფალო, მოხედე მათ მუქარას და მიეცი შენს მონებს, მთელი გამბედაობით თქვან შენი სიტყვა,
30 როდესაც გაიწვდი შენს ხელს განსაკურნებლად და სასწაულებისა და ნიშნების აღსასრულებლად შენი წმიდა ძის, იესოს, სახელით.
31 და მათი ლოცვისას შეიძრა ის ადგილი, სადაც იყვნენ შეკრებილნი, და აღივსნენ ყველანი სულიწმიდით და გაბედულად ამბობდნენ ღვთის სიტყვას.
- თანასწორობის დამყარება ეკლესიაში
32 ხოლო მრავალს, ვინც ირწმუნა, ერთი გული და სული ჰქონდა და არავინ ამბობდა თავის ქონებაზე, რომ თავისი იყო, არამედ მათ ყველაფერი საერთო ჰქონდათ.
33 და დიდი ძალით მოწმობდნენ მოციქულები უფალ იესო ქრისტეს აღდგომას და დიდი მადლი იყო ყოველ მათგანზე,
34 და არავინ იყო გაჭირვებული მათ შორის, რადგან, ვინც იყო მფლობელი მამულებისა ან სახლებისა, ყიდდნენ და მოჰქონდათ გაყიდულის საფასური
35 და დებდნენ მოციქულთა ფეხებთან; და ეძლეოდა თითოეულს, ვისაც რა სჭირდებოდა.
36 ხოლო იოსიამ, რომელსაც მოციქულთა მიერ ეწოდა ბარნაბა, რაც ითარგმნება: ძე ნუგეშისცემისა, ლევიანმა, წარმოშობით კვიპრელმა,
37 რომელსაც ჰქონდა მამული, გაყიდა იგი და მოიტანა ფული და დადო მოციქულთა ფეხებთან.
510,5,0,
- ანანიასა და საფირას სიცრუე და მყისიერი სასჯელი
1 ვიღაც კაცმა, სახელად ანანიამ, თავის ცოლთან, საფირასთან, ერთად გაყიდა მამული
2 და მოაკლო საფასურს — იცოდა ეს მისმა ცოლმაც — და მოიტანა რაღაც ნაწილი და დადო მოციქულთა ფეხებთან.
3 ხოლო პეტრემ უთხრა: ანანია, რატომ აავსო შენი გული სატანამ, რომ გეცრუა სულიწმიდასთან და მოგეკლო მამულის საფასურისთვის?
4 განა შენი არ იყო, რაც გქონდა? და რაც გაყიდე, შენს მფლობელობაში არ იყო? რად ჩაიდე შენს გულში ეს საქმე? არა ადამიანებს ეცრუე შენ, არამედ ღმერთს.
5 ხოლო როცა გაიგონა ანანიამ ეს სიტყვები, დაეცა და განუტევა სული; და დიდმა შიშმა მოიცვა ყველა, ვინც ეს გაიგო.
6 და ადგნენ ახალგაზრდები, შემოსეს იგი და გაიტანეს და დამარხეს.
7 და იყო, სამიოდე საათის შემდეგ მისი ცოლი, რომელმაც არ იცოდა, რაც მოხდა, შემოვიდა.
8 და უთხრა მას პეტრემ: მითხარი მე, ამდენად გაყიდეთ მამული? ხოლო მან უთხრა: ჰო, მაგდენად.
9 და უთხრა პეტრემ მას: რად შეითქვით თქვენ უფლის სულის გამოსაცდელად? აჰა, შენი ქმრის დამმარხველთა ფეხები კართან დგანან და გაგიტანენ შენც.
10 და დაეცა მყისვე მის ფეხებთან და განუტევა სული; და როცა შემოვიდნენ ის ჭაბუკები, ნახეს იგი მკვდარი და გაიტანეს და დამარხეს თავის ქმართან.
11 და დიდმა შიშმა მოიცვა მთელი ეკლესია და ყველა, ვინც გაიგო ეს.
12 ხოლო მოციქულთა ხელით აღესრულებოდა მრავალი სასწაული და ნიშანი ხალხში. და იყვნენ ყველანი ერთსულოვნად სოლომონის სტოაში.
- მორწმუნეთა მატება ეკლესიაში და მრავალთა განკურნება
13 და სხვა ვერავინ კადნიერდებოდა, შედგომოდა მათ, მაგრამ ხალხი ადიდებდა მათ;
14 და უფროდაუფრო ემატებოდნენ მორწმუნენი უფალს, სიმრავლე მამაკაცთა და დედაკაცთა,
15 ისე რომ, ქუჩებში გამოჰყავდათ უძლურები და აწვენდნენ სარეცლებზე და საწოლებზე, რათა, როცა პეტრე გაივლიდა, ჩრდილი მაინც მისდგომოდა რომელიმე მათგანს.
16 და იკრიბებოდნენ იერუსალიმში მრავალნი გარშემო ქალაქებიდან და მოჰყავდათ უძლურნი და არაწმინდა სულთაგან შეპყრობილნი და იკურნებოდნენ ყველანი.
- მოციქულთა სასწაულებრივი გამოხსნა საპყრობილიდან
17 აღდგა მღვდელმთავარი, და ყველა, ვინც მასთან იყო სადუკეველთა მწვალებლობიდან, და აღივსნენ შურით
18 და დაადეს ხელი მოციქულებს და ჩასხეს ისინი საზოგადო საკანში.
19 ხოლო უფლის ანგელოზმა ღამით გაუხსნა საპყრობილის კარი და გამოიყვანა ისინი და უთხრა:
20 მიდით და დადექით და უთხარით ტაძარში ხალხს ყოველი სიტყვა ამ ცხოვრებისა.
21 ხოლო ეს რომ გაიგონეს, შევიდნენ ისინი ცისკრისას ტაძარში და ასწავლიდნენ. როდესაც მოვიდა მღვდელმთავარი, და მასთან მყოფნი, მოიწვიეს საკრებულო და ისრაელის ძეთა მთელი უხუცესობა და გაგზავნეს საპყრობილეში მოციქულთა მოსაყვანად.
22 ხოლო როცა მივიდნენ მსახურები, ვერ იპოვეს ისინი საპყრობილეში; დაბრუნდნენ და აუწყეს
23 და უთხრეს: ვნახეთ საპყრობილე საგულდაგულოდ დაკეტილი და კარების წინ მდგარი მცველები, ხოლო როცა გავაღეთ, შიგნით ვერავინ ვიპოვეთ.
24 როგორც კი გაიგონეს ეს სიტყვები, ტაძრის გამგებელი და მღვდელმთავრები საგონებელში ჩაცვივდნენ, თუ რა უნდა მომხდარიყო.
25 და მოვიდა ვიღაც, აუწყა მათ და უთხრა: აჰა, კაცები, რომლებიც ჩასხით საპყრობილეში, ტაძარში არიან, დგანან და ასწავლიან ხალხს.
- მოციქულები საკრებულოს წინაშე
26 მაშინ წავიდა გამგებელი მსახურებთან ერთად და მოიყვანა ისინი ძალდატანების გარეშე, რადგან ეშინოდათ ხალხისა, რომ არ ჩაექოლათ.
27 ხოლო როცა მოიყვანეს ისინი, დააყენეს საკრებულოს წინაშე და ჰკითხა მათ მღვდელმთავარმა
28 და უთხრა: განა ბრძანებით არ გიბრძანეთ თქვენ, აღარ გესწავლებინათ ამ სახელით?! და აჰა, აგივსიათ იერუსალიმი თქვენი მოძღვრებით და გინდათ, მოაწიოთ ჩვენზე სისხლი ამ კაცისა.
29 ხოლო მიუგო პეტრემ, და მოციქულებმა და უთხრეს: მორჩილება ღვთისა უფრო გვმართებს, ვიდრე კაცთა.
30 ჩვენი მამების ღმერთმა აღადგინა იესო, რომელიც თქვენ ძელზე დაკიდეთ და მოკალით.
31 იგი ღმერთმა წინამძღვრად და მაცხოვრად აამაღლა თავისი მარჯვენით, რათა მიეცა ისრაელისთვის სინანული და ცოდვათა მიტევება.
32 და ამ სიტყვებით ჩვენ ვართ მისი მოწმენი და სულიწმიდა, რომელიც უბოძა ღმერთმა თავის მორჩილებს.
33 ხოლო ისინი, როცა გაიგონეს ეს, გულზე სკდებოდნენ და უნდოდათ მათი დახოცვა.
- გამალიელის სიტყვა საკრებულოში
34 და ადგა საკრებულოში ერთი ფარისეველი, სახელად გამალიელი, სჯულისმოძღვარი, პატივცემული მთელ ერში, და ბრძანა, მცირე ხნით გარეთ გაეყვანათ მოციქულები,
35 და უთხრა მათ: კაცნო ისრაელელნო, ფრთხილად იყავით თქვენ ამ ადამიანებთან; რა გინდათ, რომ უყოთ?
36 რადგან რამდენიმე ხნის წინ აღდგა თევდა და ამბობდა თავის თავზე, რომ დიდი ვინმეა, და მას რიცხვით ოთხასამდე კაცი მიემხრო; იგი მოკლეს და ყველა, ვინც მას ემორჩილებოდა, გაიფანტა და აღარ არის.
37 ამის შემდეგ აღდგა იუდა გალილეველი აღწერის დღეებში და თან გაიყოლა დიდძალი ხალხი; ისიც დაიღუპა და ყველა, ვინც მას ემორჩილებოდა, გაიფანტა.
38 და ახლა გეუბნებით თქვენ: დაეხსენით ამ კაცებს და გაუშვით ისინი, რადგან, თუ კაცთაგან არის ეს განზრახვა ან ეს საქმე, ჩაიშლება,
39 ხოლო თუ ღვთისაგან არის, ვერ შეძლებთ მის ჩაშლას და ვაითუ ღვთისმბრძოლნიც აღმოჩნდეთ.
40 ხოლო ისინი დაემორჩილნენ მას და მოუხმეს მოციქულებს, სცემეს და უბრძანეს, რომ აღარ ელაპარაკათ იესოს სახელის შესახებ, და გაუშვეს,
41 ხოლო ისინი მიდიოდნენ გახარებულები საკრებულოდან, რადგან ღირსი გახდნენ მისი სახელის გამო შეურაცხყოფისა;
42 და ყოველდღე ტაძარში და სახლებში დაუცხრომლად მოძღვრავდნენ და ახარებდნენ იესო ქრისტეს.
510,6,0,
- დიაკონთა ხელდასხმა
1 იმ დღეებში, როდესაც გამრავლდნენ მოწაფეები, დრტვინავდნენ ელინისტები ებრაელებზე, რადგან უგულებელყოფილნი იყვნენ მათი ქვრივები ყოველდღიური მომსახურებისას.
2 მაშინ თორმეტმა მოუხმო მოწაფეთა სიმრავლეს და უთხრა: არ არის კარგი ჩვენთვის ღვთის სიტყვის დატოვება და ტაბლების მსახურება;
3 ამიტომ გამოარჩიეთ, ძმებო, თქვენგან სარწმუნო კაცები, შვიდნი, სავსე სულიწმიდითა და სიბრძნით, რომელთაც დავადგენთ ამ საქმიანობისთვის,
4 ხოლო ჩვენ ლოცვასა და სიტყვის მსახურებაში ვიქნებით გამუდმებით.
5 და მოსაწონი აღმოჩნდა ეს სიტყვა მთელი სიმრავლისთვის და გამოარჩიეს სტეფანე, კაცი აღსავსე რწმენითა და სულიწმიდით, და ფილიპე და პროხორე და ნიკანორი და ტიმონი და პარმენი და ნიკოლოზი, ანტიოქიელი პროზელიტი;
6 და დააყენეს მოციქულთა წინაშე და ილოცეს და ხელი დაასხეს მათ.
7 და სიტყვა ღვთისა აღორძინდებოდა და ძლიერ მრავლდებოდა მოწაფეთა რიცხვი იერუსალიმში და იუდეველ მღვდელთაგან ბევრი ემორჩილებოდა რწმენას
- სტეფანეს ღვაწლი და იუდეველთა დაპირისპირება მასთან
8 ხოლო სტეფანე, სავსე მადლითა და ძალით, აღასრულებდა დიდ სასწაულებსა და ნიშნებს ხალხში.
9 ადგნენ ზოგიერთები შესაკრებლიდან, რომელსაც ეწოდება ლიბერტინელთა, კირენელთა და ალექსანდრიელთა, და ასევე, რომლებიც იყვნენ კილიკიიდან და ასიიდან, და ეკამათებოდნენ სტეფანეს,
10 და ვერ შეძლეს, წინ აღდგომოდნენ სიბრძნეს და სულს, რომლითაც მეტყველებდა იგი.
11 მაშინ წააქეზეს ვიღაც კაცები, რომლებიც ამბობდნენ: გავიგონეთ მის მიერ ნათქვამი გმობის სიტყვები მოსეზე და ღმერთზე;
12 და აღძრეს ხალხი, უხუცესები და მწიგნობრები და მიადგნენ და შეიპყრეს იგი და წაიყვანეს საკრებულოში.
13 და წარადგინეს ცრუ მოწმეები, რომლებმაც თქვეს: ეს კაცი განუწყვეტლივ ამბობს გმობის სიტყვებს ამ წმიდა ადგილსა და სჯულზე,
14 რადგან გავიგონეთ, რომ იგი ამბობდა: ეს იესო ნაზორეველი დაანგრევს ამ ადგილს და შეცვლის წეს-ჩვეულებებს, რომლებიც გადმოგვცა ჩვენ მოსემ.
15 და შეხედა მას ყველამ, ვინც იჯდა საკრებულოში, და იხილეს მისი პირი, როგორც პირი ანგელოზისა.
510,7,0,
- სტეფანეს სიტყვა საკრებულოში
1 უთხრა მღვდელმთავარმა: ნუთუ ეს ასეა?
2 ხოლო მან თქვა: კაცნო ძმანო და მამანო, ისმინეთ: ღმერთი დიდებისა ეჩვენა ჩვენს მამას, აბრაამს, როცა იყო შუამდინარეთში, ვიდრე დამკვიდრდებოდა იგი ქარანში,
3 და უთხრა მას: გამოდი შენი ქვეყნიდან და შენი სანათესაოდან და წადი ქვეყანაში, რომელსაც გიჩვენებ შენ (დაბ.12,1).
4 მაშინ გამოვიდა ქალდეველთა ქვეყნიდან და დამკვიდრდა ქარანში. და იქიდან მისი მამის სიკვდილის შემდეგ გადმოასახლა იგი ამ ქვეყანაში, რომელშიც ახლა თქვენ მკვიდრობთ.
5 და არ მისცა მას მემკვიდრეობა იქ, არც ფეხის დასადგმელი და აღუთქვა, რომ მისცემდა ამას სამფლობელოდ მას და მის თესლს მის შემდეგ; და მას არ ჰყავდა შვილი.
6 და უთხრა მას ღმერთმა ასე: იქნება შენი თესლი მწირი უცხო ქვეყანაში და დაიმონებენ მას და უბოროტებენ ოთხას წელიწადს (დაბ.15,13).
7 და ხალხს, რომელსაც დაემონებიან, განვსჯი მე, — თქვა ღმერთმა, — და ამის შემდეგ გამოვლენ და მემსახურებიან მე ამ ადგილას (დაბ.15,14).
8 და მისცა მას აღთქმა წინადაცვეთისა; და ასე შვა ისააკი და დასცვითა მას მერვე დღეს; და ისააკმა — იაკობი და იაკობმა — თორმეტი მამამთავარი.
9 და მამამთავრებს შურდათ იოსებისა და გაყიდეს იგი ეგვიპტეში და იყო ღმერთი მასთან.
10 და გამოიხსნა იგი ყველა მისი გასაჭირიდან და უბოძა მას მადლი და სიბრძნე ფარაონის, ეგვიპტის მეფის, წინაშე და დაადგინა იგი მთავრად ეგვიპტეზე და მთელ მის სახლზე.
11 დაიწყო შიმშილი და დიდი გასაჭირი ეგვიპტის მთელ ქვეყანაში და ქანაანში და ვერ მოიპოვებდნენ საზრდოს ჩვენი მამები.
12 ხოლო როდესაც გაიგო იაკობმა, რომ იყო საზრდო ეგვიპტეში, გაგზავნა ჩვენი მამები პირველ ჯერზე;
13 და მეორე ჯერზე გამოუცხადა თავი იოსებმა თავის ძმებს და გაცხადდა ფარაონის წინაშე იოსების წარმომავლობა.
14 და გაგზავნა იოსებმა და მოუხმო თავის მამას, იაკობს, და მთელ თავის სანათესაოს – სამოცდათხუთმეტ სულს.
15 და ჩავიდა იაკობი ეგვიპტეში და აღესრულა იგი, და ჩვენი მამებიც.
16 და გადმოასვენეს სიქემში და დაასვენეს საფლავში, რომელიც იყიდა აბრაამმა ვერცხლის საფასურად ემორის ძეთაგან სიქემში.
17 და როცა მოახლოვდა ჟამი აღთქმისა, რომელიც აღუთქვა ღმერთმა აბრაამს, აღორძინდა ერი და გამრავლდა ეგვიპტეში,
18 ვიდრე არ დადგა სხვა მეფე ეგვიპტეში, რომელიც არ იცნობდა იოსებს (გამ.1,8).
19 ჩვენი მოდგმის მიმართ ვერაგული განზრახვით იგი ბოროტად ექცეოდა ჩვენს მამებს და აიძულებდა, გადაეყარათ თავისი ჩვილები, რათა არ ეცოცხლათ;
20 ამ დროს იშვა მოსე და იყო მშვენიერი ღვთის წინაშე და იზრდებოდა სამ თვეს მამის სახლში;
21 ხოლო როდესაც გადააგდეს იგი, აიყვანა ფარაონის ასულმა და გაზარდა თავისთვის შვილად.
22 და განისწავლა მოსე ეგვიპტელთა მთელი სიბრძნით და იყო ძლიერი თავისი სიტყვით და საქმით.
23 ხოლო როდესაც შეუსრულდა მას ორმოცი წლის ასაკი, აღიძრა მის გულში თავისი ძმების, ისრაელის ძეების, მონახულების სურვილი.
24 და დაინახა ერთი, რომელსაც უსამართლოდ ექცეოდნენ, გამოესარჩლა და შური იძია დაჩაგრულისთვის და მოკლა ეგვიპტელი.
25 და ეგონა, მიხვდებოდნენ მისი ძმები, რომ ღმერთი მისი ხელით აძლევს მათ ხსნას, ხოლო ისინი ვერ მიხვდნენ.
26 მომდევნო დღესაც გამოჩნდა მათ შორის, როცა ჩხუბობდნენ, და არიგებდა მათ, რათა მშვიდობით ყოფილიყვნენ, და ეუბნებოდა: კაცნო, ძმები ხართ თქვენ. რად ექცევით უსამართლოდ ერთმანეთს?
27 ხოლო ვინც უსამართლოდ ექცეოდა მოყვასს, ხელი ჰკრა მას და უთხრა: ვინ დაგადგინა მთავრად და მსაჯულად ჩვენზე?
28 თუ ჩემი მოკვლა გინდა, როგორც მოკალი გუშინ ეგვიპტელი (გამ.2,14)?
29 და გაიქცა მოსე ამ სიტყვისთანავე და გახდა მწირი მადიამის ქვეყანაში, სადაც შვა ორი ძე.
30 და როდესაც შესრულდა ორმოცი წელი, ეჩვენა მას სინას მთის უდაბნოში უფლის ანგელოზი მაყვლოვნის ცეცხლის ალში.
31 ხოლო იხილა რა მოსემ, გაუკვირდა ეს ხილვა და, როცა მიდიოდა იგი სანახავად, იყო ხმა უფლისა მის მიმართ:
32 მე ვარ ღმერთი შენი მამებისა, ღმერთი აბრაამისა და ღმერთი ისააკისა და ღმერთი იაკობისა (გამ.3,6). და შეძრწუნდა მოსე და ვერ გაბედა შეხედვა.
33 და უთხრა მას უფალმა: გაიხადე ხამლი შენი ფეხებიდან, რადგან ადგილი, რომელზეც დგახარ, წმიდა მიწაა (გამ.3,5).
34 ხილვით ვიხილე გაჭირვება ჩემი ერისა, რომელიც არის ეგვიპტეში, და მათი გმინვა ვისმინე და გარდამოვედი, რათა ვიხსნა ისინი (გამ.3,7-8); და ახლა მოდი გაგგზავნი შენ ეგვიპტეში.
35 ეს მოსე, რომელიც უარყვეს და უთხრეს: ვინ დაგადგინა შენ მთავრად და მსაჯულად (გამ.2,14)? — იგი ღმერთმა მთავრად და მხსნელად მოუვლინა ანგელოზის ხელით, რომელიც ეჩვენა მას მაყვლოვანში.
36 ამან გამოიყვანა ისინი და აღასრულა ნიშნები და სასწაულები ეგვიპტის ქვეყანაში და მეწამულ ზღვაზე და უდაბნოში ორმოცი წელი.
37 ეს არის მოსე, რომელმაც უთხრა ისრაელის ძეებს: წინასწარმეტყველს აღგიდგენთ თქვენ უფალი ღმერთი თქვენი თქვენს ძმათაგან ჩემ მსგავსად; მისი ისმინეთ (2სჯ.18,16).
38 ეს არის, რომელიც იყო კრებულთან უდაბნოში, ანგელოზთან, რომელიც ესაუბრებოდა მას სინას მთაზე, და ჩვენს მამებთან ერთად; ეს არის, რომელმაც შეიწყნარა სიტყვები ცხოვრებისა, რათა მოეცა ჩვენთვის;
39 რომლის მორჩილებაც არ ისურვეს ჩვენმა მამებმა, არამედ განუდგნენ და მიბრუნდნენ თავისი გულებით ეგვიპტისაკენ
40 და უთხრეს აარონს: გაგვიკეთე ჩვენ ღმერთები, რომლებიც წაგვიძღვებიან ჩვენ, რადგან ამ მოსეს, რომელმაც გამოგვიყვანა ჩვენ ეგვიპტის ქვეყნიდან, არ ვიცით, რა შეემთხვა მას (გამ.32,1).
41 და გააკეთეს ხბო იმ დღეებში და შესწირეს მსხვერპლი კერპს და ხარობდნენ თავისი ხელით ქმნილით.
42 და პირი იბრუნა ღმერთმა და მიუშვა ისინი, რომ ემსახურათ ციური ძალებისთვის, როგორც დაწერილია წინასწარმეტყველთა წიგნში: საკლავსა და მსხვერპლს განა მე მწირავდით ორმოცი წელი უდაბნოში, სახლო ისრაელისაო?
43 და მიიღეთ კარავი მოლოქისა და ვარსკვლავი თქვენი ღმერთის, რემფანისა, კერპები, რომლებიც შექმენით მათი თაყვანისცემისათვის; და გადაგასახლებთ თქვენ ბაბილონის იქით (ამოს.5,25-27).
44 მოწმობის კარავი იყო ჩვენს მამებთან უდაბნოში, როგორც უბრძანა იმან, ვინც ეუბნებოდა მოსეს, რათა გაეკეთებინა იგი იმ სახით, რომელიც იხილა,
45 და რომელიც მიიღეს ჩვენმა მამებმა ისოსთან ერთად და შემოიტანეს სამფლობელოში წარმართებისა, რომლებიც განდევნა ღმერთმა ჩვენი მამების პირისგან დავითის დღეებამდე,
46 რომელმაც პოვა მადლი ღვთის წინაშე და ითხოვა, რომ ეპოვა სამყოფელი იაკობის ღმერთისთვის,
47 ხოლო სოლომონმა აუშენა მას სახლი.
48 მაგრამ უზენაესი ხელით ქმნილ ტაძრებში არ მკვიდრობს, როგორც წინასწარმეტყველი ამბობს:
49 ცა ტახტია ჩემი, ხოლო ქვეყანა — კვარცხლბეკი ფეხთა ჩემთა; როგორ სახლს ამიშენებთ მე, ამბობს უფალი, — ან რომელია ადგილი ჩემი განსვენებისა?
50 განა ჩემმა ხელმა არ შექმნა ეს ყოველივე (ეს.66,1)?
51 ქედფიცხელნო და წინადაუცვეთელნო გულით და ყურით, თქვენ მუდამ ეწინააღმდეგებით სულიწმიდას როგორც თქვენი მამები, ასევე, თქვენც.
52 რომელი წინასწარმეტყველთაგანი არ დევნეს თქვენმა მამებმა? დახოცეს, რომელნიც წინასწარ აუწყებდნენ მართლის მოსვლის შესახებ, ვისი გამცემნიც და მკვლელნიც ახლა თქვენ გახდით,
53 რომლებმაც მიიღეთ სჯული ანგელოზთა განწესებისამებრ და არ დაიცავით.
- სტეფანეს აღსასრული
54 ხოლო ისინი, ესმოდათ რა ეს, გულზე სკდებოდნენ და კბილებს აღრჭენდნენ მასზე.
55 ხოლო მან, სულიწმიდით აღვსილმა, ახედა ცას და იხილა ღვთის დიდება და იესო, მდგომარე ღვთის მარჯვნივ,
56 და თქვა: აჰა, ვხედავ გახსნილ ცებს და ძეს კაცისას, ღვთის მარჯვნივ მდგომარეს.
57 ხოლო მათ შეჰყვირეს დიდი ხმით, დაიხშეს ყურები და ერთად მისცვივდნენ მას
58 და გაიყვანეს ქალაქის გარეთ და ქვები დაუშინეს და მოწმეებმა თავისი სამოსი დააწყვეს ფეხებთან ვიღაც ჭაბუკისა, რომელსაც ერქვა სავლე.
59 და ქვებს უშენდნენ სტეფანეს, რომელიც ლოცულობდა და ამბობდა: უფალო იესო, მიიღე სული ჩემი.
60 და მუხლი მოიყარა და შეჰყვირა დიდი ხმით: უფალო, ნუ შეურაცხავ მათ ამას ცოდვად. და ეს რომ თქვა, განისვენა.
510,8,0,
- ეკლესიის დევნა იერუსალიმში
1 ხოლო სავლე იწონებდა მის მკვლელობას. და იყო იმ დღეს დიდი დევნა ეკლესიისა იერუსალიმში; და ყველა, მოციქულების გარდა, გაიფანტა ჰურიასტანისა და სამარიის სოფლებში.
2 და დაკრძალეს სტეფანე ღვთისმოშიშმა კაცებმა და გამართეს დიდი გლოვა მასზე.
3 სავლე კი არბევდა ეკლესიას, სახლებში შედიოდა და თრევით გამოჰყავდა მამაკაცები და დედაკაცები და მიჰყავდა საპყრობილეში.
4 და რომლებიც გაიფანტნენ, დადიოდნენ და ახარებდნენ სიტყვას.
- ფილიპეს მსახურება სამარიაში
5 ხოლო ფილიპე ჩავიდა სამარიის ქალაქში და უქადაგებდა მათ ქრისტეს.
6 და ხალხი ერთსულოვნად ყურად იღებდა ფილიპეს ნათქვამს, როცა უსმენდა მას, და ხედავდა სასწაულებს, რომლებსაც აღასრულებდა,
7 რადგან მრავალთაგან, ვისთანაც იყვნენ არაწმინდა სულები, ხმამაღალი ყვირილით გამოდიოდნენ და მრავალი დავრდომილი და კოჭლი იკურნებოდა.
8 და იყო დიდი სიხარული იმ ქალაქში.
9 იყო ვიღაც კაცი, სახელად სიმონი, რომელიც მანამდე ქალაქში გრძნეულობდა და ხიბლავდა სამარიელ ხალხს და ამბობდა საკუთარ თავზე, რომ დიდი ვინმეა,
10 რომლისაც სჯეროდა ყველას, პატარიდან დიდამდე, და ამბობდნენ: ეს არის ღვთის დიდი ძალა.
11 და სჯეროდათ მისი იმის გამო, რომ დიდი ხანია, გრძნეულებით ხიბლავდა მათ.
12 ხოლო როცა ირწმუნეს ფილიპესი, რომელიც ახარებდა ღვთის სასუფევლისა და იესო ქრისტეს სახელის შესახებ, ნათელს იღებდნენ მამაკაცებიც და დედაკაცებიც.
13 და თვითონ სიმონმაც ირწმუნა და ნათელიღო და იყო გამუდმებით ფილიპესთან და ხედავდა სასწაულებსა და დიდ ძალებს, რომლებიც აღესრულებოდა, და გაოცებული იყო.
- პეტრე და იოანე მოციქულების ჩასვლა სამარიაში და გრძნეული სიმონის ცდომილება
14 გაიგეს იერუსალიმში მყოფმა მოციქულებმა, რომ მიიღო სამარიამ ღვთის სიტყვა, და გაგზავნეს მათთან პეტრე და იოანე,
15 რომლებიც ჩავიდნენ და ილოცეს მათთვის, რათა მიეღოთ სულიწმიდა,
16 რადგან ჯერ არ იყო არც ერთ მათგანზე გადმოსული, არამედ მხოლოდ განბანილნი იყვნენ უფალი იესოს სახელით.
17 მაშინ დაადეს მათ ხელი, და მიიღეს სულიწმიდა.
18 და როცა ნახა სიმონმა, რომ მოციქულთა ხელის დადებით ეძლეოდათ სულიწმიდა, მიუტანა მათ ფული
19 და უთხრა: მომეცით მეც ეს ძალაუფლება, რათა, ვისაც დავადებ ხელს, მიიღოს სულიწმიდა.
20 ხოლო პეტრემ უთხრა მას: შენი ვერცხლი შენთან იყოს წარსაწყმედად, რადგან გეგონა, ღვთის საბოძვარს ფულით მოიპოვებდი.
21 არა გაქვს შენ ნაწილი, არც წილი ამ სიტყვაში, რადგან შენი გული არ არის წრფელი ღვთის წინაშე.
22 ამიტომ შეინანე ეს შენი უკეთურება და ევედრე უფალს, იქნებ მოგეტევოს შენი გულის ზრახვა,
23 რადგან ნაღვლის სიმწარეში და სიცრუესთან შეკრულს გხედავ შენ.
24 ხოლო სიმონმა მიუგო და უთხრა: ევედრეთ თქვენ ჩემთვის უფალს, რათა არაფერი მოიწიოს ჩემზე, რაც თქვენ თქვით.
25 ხოლო მათ დაამოწმეს და იქადაგეს უფლის სიტყვა და როცა ბრუნდებოდნენ იერუსალიმში, სამარიელთა მრავალ დაბას ახარებდნენ.
- ანგელოზის მიერ ფილიპეს მოწოდება; საჭურისის მოქცევა
26 და ანგელოზი უფლისა ეუბნებოდა ფილიპეს და უთხრა: ადექი და წადი სამხრეთით, გზით, რომელიც ჩადის იერუსალიმიდან ღაზაში. იგი უდაბურია.
27 და ადგა და წავიდა. და აჰა, კაცი ეთიოპიელი, საჭურისი, ეთიოპიელთა დედოფლის, კანდაკეს, დიდებული, რომელიც განაგებდა მთელ მის საგანძურს, მოსული იყო იერუსალიმში;
28 ხოლო როდესაც ბრუნდებოდა და იჯდა თავის ეტლში, კითხულობდა ესაია წინასწარმეტყველს.
29 და უთხრა სულიწმიდამ ფილიპეს: მიდი და მიუახლოვდი ამ ეტლს.
30 და მიირბინა ფილიპემ და გაიგონა, რომ იგი კითხულობდა ესაია წინასწარმეტყველს და უთხრა: გესმის კი, რასაც კითხულობ?
31 ხოლო მან უთხრა: როგორ შევძლებ გაგებას, თუ ვინმე არ მიხელმძღვანელებს? — და შეევედრა ფილიპეს, ასულიყო და დამჯდარიყო მასთან.
32 ხოლო ადგილი წერილისა, რომელსაც კითხულობდა, იყო ეს: როგორც ცხვარი დასაკლავად იქნა მიყვანილი და როგორც ტარიგი თავისი მპარსველის წინაშე უხმოდ არის, ასევე არ აღებს პირს.
33 თავისი სიმდაბლის გამო წაერთვა მას თავისი სამართალი, ხოლო მის მოდგმაზე ვინ მოგვითხრობს? რადგან აღიხოცა ქვეყნიდან მისი სიცოცხლე (ეს.53,7-8).
34 მიუგო საჭურისმა ფილიპეს და უთხრა: გევედრები შენ, ვისზე ამბობს წინასწარმეტყველი ამას, თავის თავზე თუ სხვა ვინმეზე?
35 და გახსნა ფილიპემ პირი და დაუწყო მას ამ წერილიდან ხარება იესოს შესახებ.
36 ხოლო როცა მიდიოდნენ გზაზე, მიადგნენ ერთ წყალს და უთხრა საჭურისმა: აჰა, წყალი, რაღა მაბრკოლებს მე, რომ ნათელვიღო?
37 და უთხრა ფილიპემ: თუ გწამს მთელი შენი გულით, მართებულია. მიუგო და უთხრა: მწამს, რომ იესო ქრისტე არის ძე ღვთისა.
38 და უბრძანა, გაეჩერებინათ ეტლი, და ჩავიდა ორივე წყალში, ფილიპეც და საჭურისიც, და ნათელი სცა მას.
39 და როცა ამოვიდნენ წყლიდან, სულიწმიდა გადმოვიდა საჭურისზე და უფლის ანგელოზმა წარიტაცა ფილიპე და ვეღარ იხილა იგი საჭურისმა და წავიდა თავის გზაზე გახარებული.
40 ხოლო ფილიპე აღმოჩნდა აზოტში და მიდიოდა და ახარებდა ყველა ქალაქს, ვიდრე მივიდოდა კესარიაში.
510,9,0,
- სავლეს გამგზავრება დამასკოში და იესო ქრისტეს გამოცხადება მასთან გზაზე
1 ხოლო სავლე, კვლავ აღსავსე მუქარით და უფლის მოწაფეთა დახოცვის სურვილით, მივიდა მღვდელმთავართან
2 და ითხოვა მისგან წერილები დამასკოს შესაკრებელთა მიმართ, რათა, თუ ვინმეს ნახავდა ამ გზის მიმდევარს, მამაკაცს ან დედაკაცს, შეკრული მოეყვანა იერუსალიმში.
3 ხოლო როცა მიდიოდა იგი და მიუახლოვდა დამასკოს, უეცრად მის გარშემო გაბრწყინდა ნათელი ზეციდან,
4 და დაეცა მიწაზე და გაიგონა ხმა, რომელმაც უთხრა მას: სავლე, სავლე, რად მდევნი მე? ძნელია შენთვის, დეზს წიხლი ჰკრა,
5 ხოლო მან უთხრა: შენ ვინ ხარ, უფალო? და უფალმა უთხრა: მე ვარ იესო, რომელსაც შენ მდევნი;
6 არამედ ადექი და შედი ქალაქში და გეტყვიან შენ, რაც უნდა გააკეთო.
7 ხოლო მისი თანამგზავრი კაცები ენაჩავარდნილები იდგნენ, ესმოდათ ხმა, მაგრამ ვერაფერს ხედავდნენ;
8 ადგა სავლე მიწიდან, თვალები გახელილი ჰქონდა და ვერაფერს ხედავდა; და მოჰკიდეს ხელი მას და შეიყვანეს დამასკოში,
9 და სამი დღე ვერ ხედავდა და არც ჭამდა და არც სვამდა.
- უფლის გამოცხადება ანანიასთან
10 ხოლო იყო ერთი მოწაფე დამასკოში, სახელად ანანია, და უთხრა მას უფალმა ხილვაში: ანანია! და მან უთხრა: აჰა მე, უფალო.
11 უთხრა მას უფალმა: ადექი და მიდი ქუჩაზე, რომელსაც ეწოდება სწორი, და მოძებნე იუდას სახლში სავლე სახელად, ტარსელი, რადგან აჰა, ლოცულობს.
12 და იხილა მან ხილვაში კაცი, სახელად ანანია, რომელიც შევიდა და დაადო მას ხელი, რათა ახილვოდა თვალები.
13 და მიუგო ანანიამ: უფალო, მრავალთაგან გამიგია ამ კაცის შესახებ, რამდენი ბოროტება გაუკეთა შენს წმიდანებს იერუსალიმში.
14 და აქაც აქვს ძალაუფლება მღვდელმთავართაგან, რომ შეიპყროს ყველა, ვინც უხმობს შენს სახელს.
15 და უთხრა მას უფალმა: წადი, რადგან ჩემთვის რჩეული ჭურჭელია იგი, რათა აღამაღლოს ჩემი სახელი წარმართთა, მეფეთა და ისრაელის ძეთა წინაშე;
16 ხოლო მე ვუჩვენებ მას, რამდენი უნდა ევნოს მას ჩემი სახელის გამო.
- სავლეს მოქცევა და ნათლისღება
17 და წავიდა ანანია და შევიდა სახლში და დაადო მას ხელი და უთხრა: სავლე, ძმაო, უფალმა მომავლინა მე, იესომ, რომელიც გეჩვენა შენ გზაზე, რომლითაც მოდიოდი, რათა აგეხილოს თვალები და აღივსო სულიწმიდით.
18 და მყისვე მოსცილდა მას თვალებიდან რაღაც ქერცლივით და აეხილა მაშინვე და ადგა და ნათელიღო;
19 და მიიღო საზრდო და მოძლიერდა. და იყო დამასკოში მყოფ მოწაფეებთან რამდენიმე დღე.
- სავლეს მოღვაწეობის დასაწყისი
20 და მაშინვე იქადაგა შესაკრებლებში იესოს შესახებ, რომ იგი არის ძე ღვთისა.
21 და გაოგნებული იყო ყველა, ვისაც ესმოდა, და ამბობდნენ: განა ეს არ არის, ვინც დევნიდა იერუსალიმში იმათ, ვინც უხმობდა იესოს სახელს, და აქაც იმისთვის არ იყო მოსული, რომ ისინი შეპყრობილნი მიეყვანა მღვდელმთავრებთან?
22 ხოლო სავლე უფრო ძლიერდებოდა და საგონებელში ყრიდა დამასკოში მკვიდრ იუდეველებს, არწმუნებდა რა, რომ ეს არის ქრისტე.
23 როცა გავიდა მრავალი დღე, განიზრახეს იუდეველებმა მისი მოკვლა.
24 და ცნობილი გახდა სავლესთვის მათი შეთქმულება, ხოლო ისინი სდარაჯობდნენ კარიბჭეებს დღე და ღამე, რათა მოეკლათ იგი.
25 და მიიყვანეს იგი მოწაფეებმა ღამით და გალავნიდან ჩაუშვეს გოდრით.
26 და როდესაც მივიდა სავლე იერუსალიმში, ცდილობდა, შეერთებოდა მოწაფეებს და ყველას ეშინოდა მისი, რადგან არ სჯეროდათ, რომ მოწაფე იყო.
27 ხოლო ბარნაბამ წამოიყვანა იგი და მიიყვანა მოციქულებთან და უამბო მათ, თუ როგორ იხილა გზაზე უფალი და რომ ესაუბრა მას და როგორ ქადაგებდა განცხადებულად დამასკოში იესოს სახელით.
28 და იყო მათთან ერთად და შედიოდა და გამოდიოდა იერუსალიმში და განცხადებულად ქადაგებდა უფალი იესოს სახელით,
29 და ესაუბრებოდა და ეკამათებოდა ელინისტებს, ხოლო მათ დააპირეს მისი მოკვლა.
30 და როცა გაიგეს ძმებმა, ჩაიყვანეს იგი კესარიაში და გაგზავნეს ტარსში.
31 ხოლო ეკლესიები მთელ ჰურიასტანში და გალილეაში და სამარიაში იყვნენ მშვიდობით და აღორძინდებოდნენ და წარიმართებოდნენ უფლის შიშით და სულიწმიდის ნუგეშისცემით მრავლდებოდნენ.
- პეტრე მოციქულის მიერ ენეას განკურნება და ტაბითას მკვდრეთით აღდგენა
32 და იყო, პეტრე მიმოდიოდა რა ყველგან, ჩავიდა იმ წმიდანებთანაც, რომლებიც მკვიდრობდნენ ლიდაში;
33 და ნახა იქ ვიღაც კაცი, სახელად ენეა, რომელიც რვა წლიდან ლოგინად იყო ჩავარდნილი, რადგან იყო დავრდომილი.
34 და უთხრა მას პეტრემ: ენეა, გკურნავს შენ იესო ქრისტე; ადექი და აალაგე საწოლი შენ თვითონ! — და მაშინვე ადგა.
35 და იხილა იგი ლიდისა და სარონის ყოველმა მკვიდრმა, ვინც მოიქცა უფლისკენ.
36 ხოლო იოპეში იყო ერთი მოწაფე, სახელად ტაბითა, რაც თარგმანით ნიშნავს ქურციკს. იგი აღსავსე იყო კეთილი საქმეებით და მოწყალებას გასცემდა;
37 და იყო, იმ დღეებში დასნეულდა იგი და მოკვდა; და განბანეს და დაასვენეს ზედა ოთახში.
38 რადგან ახლოს არის ლიდა იოპესთან, გაიგეს მოწაფეებმა, რომ პეტრე იქ იყო, და გაგზავნეს მასთან ორი კაცი და შეევედრნენ: ნუ დააყოვნებ ჩვენამდე მოსვლას.
39 და ადგა პეტრე და წავიდა მათთან; როცა იგი მივიდა, აიყვანეს ზედა ოთახში და გარშემოეხვია მას ყველა ქვრივი, ტიროდნენ და უჩვენებდნენ კვართებს და სამოსლებს, რასაც ქურციკი ამზადებდა, ვიდრე მათთან იმყოფებოდა.
40 ხოლო პეტრემ გაიყვანა გარეთ ყველა და მოიყარა მუხლი, ილოცა და მიუბრუნდა გვამს და უთხრა: ტაბითა, ადექი! ხოლო მან გაახილა თვალები, იხილა პეტრე და წამოჯდა.
41 და გაუწოდა მას ხელი და ააყენა იგი, მოუხმო წმიდანებს და ქვრივებს და წარუდგინა იგი ცოცხალი.
42 და ცნობილი გახდა ეს მთელი იოპესთვის და მრავალმა ირწმუნა უფალი.
43 და იყო, მრავალი დღე დარჩა იგი იოპეში ვინმე სიმონ მეტყავესთან.
510,10,0,
- კორნელიუს ასისთავის ხილვა
1 და იყო ერთი კაცი კესარიაში, სახელად კორნელიუსი, ასისთავი რაზმიდან, რომელსაც ეწოდება იტალიური,
2 ღვთისმოსავი და მოშიში ღვთისა მთელი თავისი სახლეულით; და გასცემდა მრავალ მოწყალებას ხალხისთვის და ევედრებოდა ღმერთს გამუდმებით.
3 და დაახლოებით დღის მეცხრე ჟამს ცხადად იხილა ხილვისას ანგელოზი ღვთისა, რომელიც მოვიდა მასთან და უთხრა მას: კორნელიუს, —
4 ხოლო მან შეხედა მას და შიშით შეპყრობილმა უთხრა: რა არის, უფალო? ხოლო მან უთხრა მას: შენი ლოცვები და შენი მოწყალების საქმენი ავიდა ღვთის წინაშე შენ მოსახსენებლად;
5 და ახლა გაგზავნე იოპეში კაცები და მოუხმე სიმონს, რომელსაც უწოდებენ პეტრეს.
6 იგი სტუმრობს ვინმე სიმონ მეტყავესთან, რომელსაც სახლი აქვს ზღვის პირას.
7 როგორც კი წავიდა ანგელოზი, რომელიც ესაუბრა მას, მოუხმო თავის ორ მსახურს და ღვთისმოსავ მეომარს, რომლებიც მასთან იყვნენ გამუდმებით,
8 და უამბო მათ ყველაფერი და გაგზავნა ისინი იოპეში.
- პეტრე მოციქულის ხილვა
9 ხოლო მეორე დღეს, როცა ისინი გზაზე მიდიოდნენ და ქალაქს მიუახლოვდნენ, ავიდა პეტრე ერდოზე სალოცავად დაახლოებით მეექვსე ჟამისთვის
10 და მოშივდა და მოუნდა ჭამა და, ვიდრე ისინი უმზადებდნენ, მოიცვა იგი გაოგნებამ,
11 და იხილა გახსნილი ცა და რაღაც ჭურჭელი, რომელიც ჩამოდიოდა როგორც დიდი ტილო, ოთხივე კიდით ჩამოკიდებული, და ეშვებოდა ქვეყანაზე;
12 მასში იყო ყველა ოთხფეხი ქვეყნისა და მხეცი და ქვეწარმავალი და ფრინველი ცისა.
13 და იყო ხმა მის მიმართ: ადექი, პეტრე, დაკალი და ჭამე!
14 ხოლო პეტრემ უთხრა: ნუ იქნება, უფალო, რადგან არასოდეს მიჭამია არაფერი წაბილწული და არაწმინდა.
15 და კვლავ იყო ხმა მეორედ მის მიმართ: რაც ღმერთმა განწმინდა, შენ ნუ მიიჩნევ წაბილწულად.
16 ეს მოხდა სამგზის და კვლავ ამაღლდა ჭურჭელი ზეცად.
- კორნელიუს ასისთავის წარგზავნილთა მისვლა პეტრესთან
17 ხოლო როცა პეტრე საგონებელში იყო ჩავარდნილი, თუ რა იყო ეს ხილვა, რომელიც იხილა, აჰა, კაცები, რომლებიც კორნელიუსისგან იყვნენ გამოგზავნილი და კითხულობდნენ სიმონის სახლს, მიადგნენ ჭიშკარს,
18 და დაიძახეს და იკითხეს, თუ სტუმრობდა აქ სიმონი, რომელსაც ეწოდებოდა პეტრე.
19 ხოლო პეტრე ფიქრობდა რა ხილვაზე, უთხრა მას სულიწმიდამ: აჰა, სამი კაცი გეძებს შენ.
20 ამიტომ ადექი, ჩამოდი და მიდი მათთან და ნურაფერი დაგაეჭვებს, რადგან მე გამოვგზავნე ისინი.
21 ჩავიდა პეტრე კაცებთან, რომლებიც გამოგზავნილნი იყვნენ კორნელიუსის მიერ მასთან, და უთხრა: აჰა, მე ვარ, ვისაც ეძებთ; რა არის მიზეზი, რის გამოც მოსულხართ?
22 ხოლო მათ უთხრეს: კორნელიუს ასისთავმა, კაცმა მართალმა და ღვთისმოშიშმა, რასაც მოწმობს მთელი იუდეველი ხალხი, ბრძანება მიიღო წმიდა ანგელოზისგან, რომ გიხმოს შენ თავის სახლში და მოისმინოს სიტყვა შენგან.
- პეტრე მოციქულის წასვლა კორნელიუს ასისთავთან
23 და მან შეიპატიჟა ისინი და უმასპინძლა. მეორე დღეს ადგა პეტრე და წამოვიდა მათთან ერთად და ძმათაგან ზოგიერთი იოპელიც თან გაჰყვა მას.
24 და მეორე დღეს შევიდნენ კესარიაში. ხოლო კორნელიუსს, რომელიც ელოდა მათ, მოეხმო თავისი ნათესავები და ახლო მეგობრები.
25 და იყო, როგორც კი შევიდა პეტრე, მოეგება მას კორნელიუსი და დავარდა მის ფეხებთან და თაყვანი სცა;
26 ხოლო პეტრემ ააყენა იგი და უთხრა: ადექი, მე თვითონაც ხომ ადამიანი ვარ.
27 და ესაუბრებოდა რა მას, შევიდა სახლში და ნახა, რომ მრავალნი შეკრებილიყვნენ,
28 და უთხრა მათ: თქვენ უწყით, რომ უჯეროა იუდეველი კაცისთვის დაახლოება ან მისვლა უცხოტომელთან; ხოლო მე ღმერთმა მიჩვენა, რომ არცერთ კაცს არ ვუწოდო შებილწული ან არაწმინდა.
29 ამიტომაც უყოყმანოდ მოვედი, როცა მიხმეთ; ამიტომ გეკითხებით: რა მიზეზით მიხმეთ მე?
- კორნელიუს ასისთავის მიერ თავისი ხილვის გახსენება
30 და უთხრა კორნელიუსმა: ოთხი დღის წინ ვმარხულობდი ამავე ჟამამდე და მეცხრე ჟამზე ვლოცულობდი ჩემს სახლში და, აჰა, დადგა კაცი ჩემ წინაშე ბრწყინვალე სამოსით
31 და მეუბნება: კორნელიუს, შესმენილია შენი ლოცვა და შენი მოწყალების საქმენი მოხსენებულია ღვთის წინაშე,
32 ამიტომ გაგზავნე იოპეში და მოუხმე სიმონს, რომელსაც უწოდებენ პეტრეს. იგი სტუმრობს სიმონ მეტყავის სახლში, ზღვის პირას და მოვა და დაგელაპარაკება შენ.
33 მაშინვე გამოვგზავნე შენთან და შენც კარგი გააკეთე, რომ მოხვედი. ამიტომ ახლა ჩვენ ყველანი ღვთის წინაშე ვდგავართ, რათა მოვისმინოთ ყველაფერი, რაც ნაბრძანებია შენთვის უფლის მიერ.
- პეტრე მოციქულის ქადაგება კორნელიუს ასისთავის სახლში
34 და გახსნა პეტრემ პირი და თქვა: ჭეშმარიტად ვრწმუნდები, რომ არ არის ღმერთი მიკერძოებული,
35 არამედ ყოველ ხალხში მისი მოშიში და სიმართლის მოქმედი სათნოა მისთვის.
36 სიტყვა მოუვლინა მან ისრაელის ძეებს და ახარა მშვიდობა იესო ქრისტეს მიერ, რომელიც არის უფალი ყოველთა.
37 თქვენ იცით, რაც მოხდა მთელ ჰურიასტანში, დაწყებული გალილეიდან ნათლისღების შემდეგ, რომელიც იქადაგა იოანემ,
38 ამბავი იესოსი, რომელიც იყო ნაზარეთიდან; როგორ სცხო მას ღმერთმა სულიწმიდით და ძალით, და რომელიც დადიოდა და კეთილ საქმეებს აკეთებდა და კურნავდა ყველას, დამონებულს ეშმაკისგან, რადგან ღმერთი იყო მასთან.
39 და ჩვენ მოწმენი ვართ ყველაფრისა, რაც აღასრულა ჰურიასტანის ქვეყანაში და იერუსალიმში; რომელიც მოკლეს კიდეც ძელზე დაკიდებით.
40 იგი ღმერთმა აღადგინა მესამე დღეს და განაგო, რომ გამოსცხადებოდა
41 არა მთელ ხალხს, არამედ ღვთის მიერ წინასწარ გამორჩეულ მოწმეებს, ჩვენ, ვინც მასთან ერთად ვჭამდით და ვსვამდით მისი მკვდრეთით აღდგომის შემდეგ;
42 და გვიბრძანა ჩვენ, გვექადაგა ხალხისთვის და დაგვემოწმებინა, რომ იგი არის ღვთის მიერ განჩინებული მსაჯული ცოცხალთა და მკვდართა.
43 ამას ყველა წინასწარმეტყველი მოწმობს, რომ მიიღებს ცოდვათა მიტევებას მისი სახელით ყველა, ვისაც სწამს მისი.
- სულიწმიდის გარდამოსვლა კორნელიუს ასისთავის მთელ სახლეულზე
44 და როდესაც პეტრე ჯერ კიდევ ამბობდა ამ სიტყვებს, გარდამოვიდა სულიწმიდა ყველაზე, ვინც ისმენდა ამ სიტყვას.
45 და გაოგნდნენ წინადაცვეთილი მორწმუნეები, რომლებიც მოსულნი იყვნენ პეტრესთან ერთად, რომ წარმართებსაც მოეფინათ ნიჭი სულიწმიდისა,
46 რადგან ესმოდათ მათი, რომ ლაპარაკობდნენ ენებზე და ადიდებდნენ ღმერთს. მაშინ მიუგო პეტრემ:
47 განა ვინმეს შეუძლია, დაუშალოს წყლით ნათლისღება ამათ, რომელთაც მიიღეს სულიწმიდა, როგორც ჩვენ?
48 და უბრძანა მათ ნათლისღება იესო ქრისტეს სახელით. მაშინ სთხოვეს მას, დარჩენილიყო მათთან რამდენიმე დღე.
510,11,0,
- პეტრე მოციქულის საპასუხო სიტყვა წინადაცვეთილთა საყვედურებზე
1 და გაიგეს მოციქულებმა და ძმებმა, ვინც იყვნენ ჰურიასტანში, რომ წარმართებმაც მიიღეს ღვთის სიტყვა.
2 ხოლო როცა ავიდა პეტრე იერუსალიმში, საყვედურობდნენ მას, ვინც წინადაცვეთილი იყო,
3 და ეუბნებოდნენ: წინადაუცვეთელ კაცებთან შეხვედი და მათთან ერთად ჭამე.
4 ხოლო პეტრემ დაიწყო და უამბო მათ თანამიმდევრობით და უთხრა:
5 მე ვიყავი ქალაქ იოპეში და როცა ვლოცულობდი, გაოგნებით მოცულმა ვიხილე ხილვა: ჩამოდიოდა რაღაც ჭურჭელი, როგორც დიდი ტილო, რომელიც ოთხივე კიდით ეშვებოდა ზეციდან, და მოვიდა ჩემამდე;
6 როდესაც შევხედე, დავაკვირდი და ვიხილე ქვეყნის ოთხფეხნი და მხეცები და ქვეწარმავლები და ცის ფრინველები,
7 და გავიგონე ხმა, რომელიც მეუბნებოდა მე: ადექი, პეტრე, დაკალი და ჭამე.
8 ხოლო მე ვთქვი: ნუ იქნება, უფალო, რადგან არაფერი წაბილწული და არაწმინდა არასოდეს შესულა ჩემს პირში.
9 მომიგო მე ხმამ მეორედ ზეციდან: რაც ღმერთმა განწმინდა, შენ ნუ მიიჩნევ წაბილწულად.
10 და ეს მოხდა სამგზის და კვლავ ავიდა ყევლაფერი ზეცად.
11 და აჰა, მაშინვე სამი კაცი, კესარიიდან გამოგზავნილი ჩემთან, მოადგა იმ სახლს, რომელშიც ვიყავი.
12 და მითხრა მე სულმა, რომ წავსულიყავი მათთან ერთად და არაფერში დავეჭვებულიყავი; და წამოვიდა ჩემთან ერთად ეს ექვსი ძმა და შევედით იმ კაცის სახლში.
13 და გვითხრა ჩვენ, როგორ იხილა თავის სახლში ანგელოზი, მდგომი, რომელმაც უთხრა მას: გაგზავნე იოპეში და მოუხმე სიმონს, პეტრედ წოდებულს,
14 რომელიც გეტყვის შენ სიტყვას, რომლითაც ცხონდები შენ, და მთელი შენი სახლი.
15 და როდესაც დავიწყე მე ლაპარაკი, გარდამოვიდა სულიწმიდა მათზე, როგორც ჩვენზე თავდაპირველად.
16 და გამახსენდა უფლის სიტყვა, როგორ ამბობდა: იოანე ნათელსცემდა წყლით, ხოლო თქვენ ნათელიღებთ სულიწმიდით.
17 ამიტომ თუ ისეთივე ნიჭი მისცა ღმერთმა მათ, როგორც ჩვენ, რომლებმაც ვირწმუნეთ უფალი იესო ქრისტე, მე ვინ ვიყავი, რომ შემძლებოდა, წინ აღვდგომოდი ღმერთს?
18 ხოლო როცა ეს გაიგონეს, დადუმდნენ და ადიდებდნენ ღმერთს და ამბობდნენ: ნამდვილად, წარმართებსაც მისცა ღმერთმა სინანული საცხონებლად.
- სტეფანეს დროს დევნისას გაფანტული ძმების მისვლა ანტიოქიამდე
19 და რომლებიც გაიფანტნენ სტეფანეს დროს მომხდარი დევნის გამო, მივიდნენ ფინიკიამდე და კვიპროსამდე და ანტიოქიამდე, და არავის ეუბნებოდნენ სიტყვას, გარდა იუდეველებისა.
20 და იყვნენ მათგან ზოგიერთები, კვიპროსელი და კირენელი კაცები, რომლებიც მივიდნენ ანტიოქიაში, და ესაუბრებოდნენ ელინისტებს და ახარებდნენ მათ უფალ იესოს.
21 და იყო ხელი უფლისა მათთან და რიცხობრივად მრავალმა ირწმუნა და მოიქცა უფლისკენ.
- ბარნაბა და სავლე ანტიოქიაში; აგაბოსის წინასწარმეტყველება შიმშილობის შესახებ
22 და მივიდა ამბავი მათ შესახებ იერუსალიმის ეკლესიის ყურამდე და გაგზავნეს ბარნაბა, რომ მისულიყო ანტიოქიამდე,
23 რომელიც მივიდა და იხილა მადლი ღვთისა და გაიხარა და ევედრებოდა ყველას, წრფელი გულით ყოფილიყვნენ უფალთან,
24 რადგან იყო კაცი კეთილი და აღსავსე სულიწმიდით და რწმენით. და შეემატა მრავალი ხალხი უფალს.
25 და წავიდა ბარნაბა ტარსში სავლეს მოსაძებნად და იპოვა იგი და წამოიყვანა ანტიოქიაში.
26 და იყო, ისინი მთელი წლის განმავლობაში იკრიბებოდნენ ეკლესიაში და ასწავლიდნენ დიდძალ ხალხს; და პირველად ანტიოქიაში ეწოდათ მოწაფეებს ქრისტიანები.
27 და ამ დღეებში ჩამოვიდნენ იერუსალიმიდან წინასწარმეტყველები ანტიოქიაში.
28 და ადგა ერთი მათგანი, სახელად აგაბოსი, რომელიც აუწყებდა სულიწმიდით, რომ დიდი შიმშილობა უნდა ყოფილიყო მთელ ქვეყნიერებაზე, რაც იყო კიდეც კლავდიუს კეისრის დროს.
29 ხოლო მოწაფეთაგან თითოეულმა განსაზღვრა, ვის რა საშუალება ჰქონდა, რათა დახმარება გაეგზავნათ ჰურიასტანში მცხოვრები ძმებისთვის,
30 რაც აღასრულეს კიდეც, და გაუგზავნეს ხუცესებს ბარნაბას და სავლეს ხელით.
510,12,0,
- ჰეროდე მეფის მიერ ეკლესიის დევნა; იაკობ მოციქულის მოკვლა და პეტრეს შეპყრობა
1 და იმ დროს აღმართა ჰეროდე მეფემ ხელი ბოროტი განზრახვით ეკლესიის ზოგიერთ წევრზე
2 და მოკლა იაკობი, იოანეს ძმა, მახვილით.
3 და როცა ნახა, რომ ეს მოსაწონი იყო იუდეველთათვის, დამატებით შეიპყრო პეტრეც. და იყო უფუარობის დღეები.
4 და შეიპყრო იგი, ჩასვა საპყრობილეში და გადასცა ჯარისკაცთა ოთხ ოთხეულს დასაცავად, უნდოდა, რომ პასექის შემდეგ წარედგინა იგი ხალხისთვის.
5 ასე რომ, პეტრეს სდარაჯობდნენ საპყრობილეში, ხოლო ეკლესიის მიერ გულმხურვალედ აღევლინებოდა ლოცვა ღვთის მიმართ მისთვის.
- ანგელოზის მიერ პეტრეს განთავისუფლება
6 და როდესაც ჰეროდე აპირებდა მის გამოყვანას, იმ ღამეს ეძინა პეტრეს ორ ჯარისკაცს შორის, შეკრულს ორი ჯაჭვით, და მცველები კარის წინ სდარაჯობდნენ საპყრობილეს.
7 და, აჰა, ანგელოზი უფლისა დაადგა და ნათელი გაბრწყინდა შენობაში; და ჰკრა გვერდში პეტრეს და გააღვიძა იგი და უთხრა: ადექი სწრაფად. — და დასცვივდა მას ჯაჭვები ხელებიდან.
8 და უთხრა ანგელოზმა მას: შემოისარტყლე და ჩაიცვი შენი სანდლები. — და მან გააკეთა ასე. და უთხრა მას: შეიმოსე შენი სამოსი და გამომყევი მე.
9 და გამოვიდა და გაჰყვა მას და არ იცოდა, რომ ცხადი იყო, რაც აღსრულდა ანგელოზის მიერ; ეგონა, რომ ჩვენებას ხედავდა.
10 და გაიარეს პირველი საგუშაგო და მეორეც და მივიდნენ ქალაქში შესასვლელ რკინის კარიბჭესთან, რომელიც თვითონ გაიღო მათთვის, და როცა გავიდნენ, გაიარეს ერთი ქუჩა და მყისვე გაშორდა მას ანგელოზი.
11 და პეტრე გონს მოეგო და თქვა: ახლა ჭეშმარიტად ვიცი, რომ მოავლინა უფალმა თავისი ანგელოზი და მიხსნა მე ჰეროდეს ხელიდან და ყოველივე იმისგან, რასაც ელოდა იუდეველი ხალხი.
12 და მიმოიხედა და მივიდა მარიამის, მარკოზად წოდებული იოანეს დედის, სახლში, სადაც მრავალნი იყვნენ შეკრებილნი და ლოცულობდნენ.
13 და როდესაც დააკაკუნა პეტრემ ჭიშკარზე, გამოვიდა მისაყურადებლად ერთი მხევალი, სახელად როდე.
14 და როცა იცნო პეტრეს ხმა, სიხარულისგან არ გაუღო ჭიშკარი, არამედ შეირბინა და აუწყა, რომ პეტრე იდგა ჭიშკართან.
15 და მათ უთხრეს მას: შეიშალე. ხოლო იგი ამტკიცებდა, რომ ასე იყო. ისინი კი ამბობდნენ: ანგელოზია მისი.
16 ხოლო პეტრე განაგრძობდა კაკუნს; და როდესაც გააღეს, დაინახეს იგი და გაოგნდნენ.
17 და ანიშნა მათ ხელით, რომ გაჩუმებულიყვნენ, და უამბო მათ, როგორ გამოიყვანა უფალმა იგი საპყრობილიდან, და უთხრა: შეატყობინეთ ეს იაკობს და ძმებს. — და გამოვიდა და წავიდა სხვა ადგილას.
- ჰეროდე მეფის სიკვდილი
18 და როცა გათენდა, ატყდა არცთუ ისე მცირე განგაში ჯარისკაცთა შორის იმის გამო, თუ რა იქნა პეტრე.
19 ხოლო ჰეროდე ეძებდა მას და ვერ იპოვა; და დაკითხა მცველები და ბრძანა მათი დახოცვა და წამოვიდა ჰურიასტანიდან და კესარიაში იმყოფებოდა.
20 და იყო ჰეროდე გულმოსული ტვიროსელებზე და სიდონელებზე; ხოლო ისინი ერთად მივიდნენ მასთან და მიიმხრეს ვლასტოსი, მეფის მესაწოლე, და ითხოვდნენ მშვიდობას, რადგან მათი მხარე მისი სამეფოდან საზრდოობდა.
21 და დათქმულ დღეს ჰეროდემ შეიმოსა სამეფო სამოსი, დაჯდა ამაღლებულ ადგილას და მიმართა მათ;
22 ხოლო ხალხი ყვიროდა: ღვთის ხმა არის და არა კაცისა
23 და მყისვე დასცა იგი უფლის ანგელოზმა იმის გამო, რომ არ მიაგო დიდება ღმერთს, და გახდა მატლების შესაჭმელი და ამოხდა სული.
24 ხოლო ღვთის სიტყვა აღორძინდებოდა და მრავლდებოდა.
25 ბარნაბა და სავლე დაბრუნდნენ იერუსალიმიდან ანტიოქიაში, როცა აღასრულეს საქველმოქმედო მსახურება, და თან წამოიყვანეს იოანე, მარკოზად წოდებული.
510,13,0,
- ბარნაბასა და სავლეს გამორჩევა და გაგზავნა კვიპროსზე
1 და იყვნენ ანტიოქიაში არსებულ ეკლესიაში წინასწარმეტყველნი და მოძღვრები: ბარნაბა და სიმონი, ნიგერად წოდებული, და ლუკიოს კირენელი და მანინი, ჰეროდე ტეტრარქის ძუძუმტე, და სავლე.
2 და როდესაც ისინი ემსახურებოდნენ უფალს და მარხულობდნენ, უთხრა მათ სულიწმიდამ: გამომირჩიეთ ბარნაბა და სავლე საქმისთვის, რომლისთვისაც მოვუწოდე მათ.
3 მაშინ იმარხულეს და ილოცეს და დაასხეს ხელი მათ და გაუშვეს.
4 ესენი, წარგზავნილნი სულიწმიდის მიერ, ჩავიდნენ სელევკიაში და იქიდან გემით გაცურეს კვიპროსისკენ.
5 და იყვნენ რა სალამინში, აუწყებდნენ ღვთის სიტყვას იუდეველთა შესაკრებლებში და თან ჰყავდათ იოანეც მსახურებისთვის.
- ბარნაბა და სავლე პროკონსულ სერგი პავლესთან
6 და როდესაც მოიარეს მთელი კუნძული პაფოსამდე, ნახეს ერთი კაცი, მოგვი, იუდეველი ცრუწინასწარმეტყველი, რომლის სახელი იყო ბარიესო,
7 რომელიც იყო პროკონსულ სერგი პავლესთან, გონიერ კაცთან ამან მოუხმო ბარნაბას და სავლეს და უნდოდა, მოესმინა ღვთის სიტყვა.
8 მაგრამ წინ აღუდგა მათ ელიმა, მოგვი — ასე ითარგმნება მისი სახელი — და ცდილობდა, პროკონსული რწმენიდან აეცდინა.
9 ხოლო სავლე, რომელიც არის პავლე, აღივსო სულიწმიდით და მიაპყრო მას მზერა
10 და უთხრა: ჰოი, ყოველგვარი მზაკვრობით და ყოველგვარი მანკიერებით სავსევ, ძეო ეშმაკისაო, მტერო ყოველი სიმართლისაო, არ შეწყვეტ უფლის სწორი გზების გამრუდებას?!
11 და, აჰა, ახლა უფლის ხელი შენზე! და იქნები ბრმა და ვერ დაინახავ მზეს დრომდე. — და მყისვე დაეცა მას წყვდიადი და სიბნელე და მიმოდიოდა და ეძებდა წამყვანს.
12 მაშინ როცა იხილა პროკონსულმა, რაც მოხდა, განცვიფრებულმა ირწმუნა უფლის მოძღვრება.
- პავლე მოციქულის წამოსვლა კვიპროსიდან და ქადაგება პისიდიის ანტიოქიის შესაკრებელში
13 და წამოვიდნენ პაფოსიდან პავლე და მასთან მყოფნი და მივიდნენ პამფილიის პერგეში, ხოლო იოანე დაშორდა მათ და დაბრუნდა იერუსალიმში.
14 ხოლო ისინი გამოვიდნენ პერგედან და მივიდნენ პისიდიის ანტიოქიაში და შევიდნენ შესაკრებელში შაბათ დღეს და დასხდნენ.
15 და სჯულისა და წინასწარმეტყველთა წაკითხვის შემდეგ გაგზავნეს მათთან შესაკრებლის მთავრებმა და უთხრეს: კაცნო ძმანო, თუ გაქვთ თქვენ სანუგეშო სიტყვა ხალხისთვის, თქვით.
16 და ადგა პავლე და ანიშნა ხელით და თქვა: კაცნო ისრაელელნო და ღვთისმოშიშნო, ისმინეთ:
17 ამ ერის, ისრაელის, ღმერთმა გამოარჩია ჩვენი მამები და ეს ერი აამაღლა მწირობისას ეგვიპტის ქვეყანაში და მაღალი მკლავით გამოიყვანა ისინი იქიდან,
18 და ორმოცი წლის განმავლობაში ასაზრდოებდა მათ უდაბნოში,
19 და მოსპო შვიდი ერი ქანაანის ქვეყანაში და მათ დაუმკვიდრა იმათი ქვეყანა.
20 და ამის შემდეგ დაახლოებით ოთხას ორმოცდაათი წელი აძლევდა მათ მსაჯულებს სამუელ წინასწარმეტყველამდე.
21 ამის შემდეგ ითხოვეს მეფე და მისცა მათ ღმერთმა საული, კისის ძე, კაცი ბენიამინის ტომიდან ორმოცი წლის განმავლობაში;
22 და როცა გადააყენა იგი, დაუდგინა მათ დავითი მეფედ, რომელზეც დაამოწმა და თქვა: ვპოვე დავითი, ძე იესესი, ჩემი გულის სათნო კაცი, რომელიც აღასრულებს ჩემს ყველა ნება-სურვილს.
23 მისი თესლიდან ღმერთმა აღთქმისამებრ მოუვლინა ისრაელს მხსნელი იესო,
24 რომლის მოსვლამდეც იოანე წინასწარ უქადაგებდა ისრაელის მთელ ერს სინანულის ნათლისღებას.
25 ხოლო როცა ასრულებდა იოანე თავის სარბიელს, ამბობდა: ვინ გგონივართ მე? არა ვარ მე იგი, არამედ, აჰა, მოდის ჩემ შემდეგ, რომლის ფეხთა ხამლის გახსნის ღირსიც არა ვარ (მკ.1,7; ინ.1,27).
26 კაცნო ძმანო, აბრაამის მოდგმის ძეებო და ვინც თქვენ შორის ღვთისმოშიშია, თქვენთვის იქნა მოვლენილი ეს სიტყვა ხსნისა;
27 მაგრამ ვინც მკვიდრობდა იერუსალიმში და მათმა მთავრებმა ვერ იცნეს იგი და განსაჯეს და წინასწარმეტყველთა სიტყვები, რომელიც ყოველ შაბათს იკითხება, აღასრულეს;
28 და ვერანაირი სასიკვდილო ბრალი ვერ უპოვეს და მოსთხოვეს პილატეს მისი მოკვლა.
29 და როცა აღასრულეს ყველაფერი, რაც მის შესახებ იყო დაწერილი, გადმოხსნეს ძელიდან და დაასვენეს საფლავში;
30 ხოლო ღმერთმა აღადგინა იგი მკვდრეთით;
31 და ეჩვენებოდა მრავალი დღის განმავლობაში მათ, რომლებიც მასთან ერთად იყვნენ მისულნი გალილეიდან იერუსალიმში და რომლებიც ახლა არიან მისი მოწმენი ერის წინაშე.
32 და ჩვენ თქვენ გახარებთ, რომ აღთქმა, რომელიც იყო მამების მიმართ, ღმერთმა აღუსრულა მათ შვილებს და ჩვენ აღგვიდგინა იესო,
33 როგორც მეორე ფსალმუნში წერია: ძე ჩემი ხარ შენ და მე დღეს გშობე შენ (ფს.2,7).
34 და რადგან აღადგინა იგი მკვდრეთით და აღარ მიუბრუნდებოდა ხრწნას, ასე თქვა: მოგცემთ თქვენ სიტყვებს წმიდას, დავითისას, სარწმუნოს (ეს.55,3);
35 ამიტომ სხვაგან ამბობს: და არ მისცემ შენს წმიდას, იხილოს ხრწნა (ფს.15,10),
36 რადგან დავითი თავის მოდგმას ემსახურა და ღვთის ნებით განისვენა და შეემატა თავის მამებს და იხილა ხრწნა,
37 ხოლო ვინც ღმერთმა აღადგინა, არ უხილავს ხრწნა.
38 ამიტომ იცოდეთ თქვენ, კაცნო ძმანო, რომ მის მიერ ცოდვათა მიტევება გეუწყათ,
39 და ყოველივე იმისგან, რისგანაც ვერ შეძელით მოსეს სჯულით გამართლება, მის მიერ ყველა, ვისაც სწამს, გამართლდება.
40 გაფრთხილდით, რომ არ მოიწიოს თქვენზე წინასწარმეტყველებებში თქმული:
41 იხილეთ, შეურაცხმყოფელებო, და გიკვირდეთ და განქარდით, რადგან საქმეს აღვასრულებ მე თქვენს დღეებში, საქმეს, რომელსაც არ ირწმუნებდით, ვინმეს რომ ეთქვა თქვენთვის (ამბაკ.1,5).
42 ხოლო როდესაც ისინი გამოდიოდნენ იუდეველთა შესაკრებლიდან, ევედრებოდა ხალხი, რომ მომდევნო შაბათსაც ეთქვათ მათთვის ეს სიტყვა.
43 და როცა დაიშალა კრებული, მისდევდა მრავალი იუდეველი და ღვთისმოსავი პროზელიტი პავლეს და ბარნაბას, რომლებიც ესაუბრებოდნენ და არწმუნებდნენ მათ, რომ ყოფილიყვნენ ღვთის მადლით.
- იუდეველთა დაპირისპირება პავლესთან და ბარნაბასთან
44 და მომდევნო შაბათს თითქმის მთელი ქალაქი შეიკრიბა უფლის სიტყვის მოსასმენად.
45 ხოლო როცა დაინახეს იუდეველებმა ხალხი, აღივსნენ შურით და ეწინააღმდეგებოდნენ იმას, რსაც ამბობდა პავლე, და გმობდნენ.
46 და გაბედულად იქადაგეს პავლემ და ბარნაბამ და თქვეს: აუცილებელი იყო, ჯერ თქვენთვის გვეთქვა ღვთის სიტყვა, მაგრამ რადგან უარყოფთ მას და განუჩინეთ თქვენს თავს, რომ არა ხართ ღირსნი საუკუნო ცხოვრებისა, აჰა, პირს ვიბრუნებთ წარმართებისკენ,
47 რადგან ასე გვამცნო ჩვენ უფალმა: დაგადგინე შენ ნათლად წარმართთა, რათა იყო შენ მაცხოვრად ქვეყნის კიდემდე (ეს.49,6).
48 და ესმოდათ რა წარმართებს, უხაროდათ და ადიდებდნენ უფლის სიტყვას და ირწმუნეს მათაც, რომლებიც განჩინებულნი იყვნენ საუკუნო ცხოვრებისათვის.
49 და მიმოეფინებოდა უფლის სიტყვა მთელ ქვეყანას.
50 ხოლო იუდეველებმა წააქეზეს ღვთისმოსავი, კეთილშობილი დედაკაცები და ქალაქის წარჩინებულები და დაუწყეს დევნა პავლეს და ბარნაბას და განდევნეს ისინი თავისი საზღვრებიდან.
51 ხოლო მათ დაიბერტყეს თავის ფეხებიდან მტვერი მათზე და მივიდნენ იკონიაში.
52 და მოწაფეები ივსებოდნენ სიხარულით და სულიწმიდით.
510,14,0,
- პავლე და ბარნაბა იკონიაში
1 და იყო, იკონიაში ჩვეულებისამებრ ერთად შევიდნენ ისინი იუდეველთა შესაკრებელში და ისე ისაუბრეს, რომ ირწმუნა იუდეველთა და ელინთა დიდმა სიმრავლემ,
2 ხოლო იუდეველებმა, რომლებმაც არ ირწმუნეს, წააქეზეს და გააბოროტეს წარმართთა სულები ძმების წინააღმდეგ.
3 ხოლო მათ დიდხანს დაჰყვეს იქ და განცხადებულად ქადაგებდნენ უფლის შესახებ, რომელიც, მოწმობდა რა თავისი სიტყვის მადლზე, სასწაულებსა და ნიშნებს აღასრულებდა მათი ხელით.
4 და გაიყო ქალაქის მოსახლეობა და ზოგი იყო იუდეველებთან და ზოგი — მოციქულებთან.
5 ხოლო როცა შეითქვნენ წარმართები და იუდეველები თავიანთ მთავრებთან ერთად, რათა შეურაცხოფა მიეყენებინათ და ჩაექოლათ ისინი,
6 მიუხვდნენ და გაიქცნენ ლიკაონიის ქალაქებში — ლისტრსა და დერბეში და გარემოსოფლებში —
7 და იქ ახარებდნენ.
- პავლეს მიერ კოჭლის განკურნება ლისტრაში; წარმართთა მიერ მოციქულთა გაღმერთების მცდელობა
8 და იჯდა ერთი კაცი ლისტრაში, ფეხებდაუძლურებული, თავისი დედის მუცლიდან კოჭლი, რომელსაც არასდროს გაევლო.
9 ამას ესმოდა პავლესი, რომელმაც საუბრისას მიაპყრო მას მზერა და როცა იხილა, რომ ჰქონდა რწმენა განკურნებისა,
10 უთხრა დიდი ხმით: შენ გეუბნები უფალი იესო ქრისტეს სახელით: დადექი შენს ფეხებზე გამართულად! — და იგი წამოხტა და გაიარა.
11 ხოლო როცა ხალხმა იხილა, რა გააკეთა პავლემ, აიმაღლა თავისი ხმა და ლიკაონურად ამბობდა: ღმერთები დაემსგავსნენ ადამიანებს და გარდამოვიდნენ ჩვენთან.
12 და უწოდებდნენ ბარნაბას ზევსს, ხოლო პავლეს — ჰერმესს, რადგან იგი იყო წარმმართველი სიტყვისა.
13 და ქურუმმა ზევსისა, რომლის კერპიც იყო ქალაქის წინ, მოიყვანა კუროები და მოიტანა გვირგვინები კარიბჭესთან და ხალხთან ერთად უნდოდა ზორვა.
14 ხოლო როდესაც გაიგეს ეს მოციქულებმა, ბარნაბამ და პავლემ, შემოიხიეს თავისი სამოსი, შეცვივდნენ ხალხში, ყვიროდნენ
15 და ამბობდნენ: კაცნო, რას აკეთებთ ამას? ჩვენც თქვენი მსგავსი ადამიანები ვართ და გახარებთ თქვენ, რომ ამ ამაოებათაგან მოიქცეთ ცოცხალი ღმერთისკენ, რომელმაც შექმნა ცა და ქვეყანა, ზღვა და ყოველივე, რაც მათშია,
16 რომელმაც გარდასულ თაობებში დაუშვა, რომ ყველა ხალხს თავისი გზით ევლო;
17 თუმცა მოწმობის გარეშე არ დატოვა საკუთარი თავი, ქველმოქმედებდა რა, ზეციდან გაძლევდათ თქვენ წვიმას და ჟამს, ნაყოფის გამომღებელს, და ავსებდა საზრდოთი და სიხარულით თქვენს გულებს.
18 და თქვეს რა ეს, ძლივს შეაჩერეს ხალხი, რომ არ ეზორათ მათთვის, არამედ თითოეული შინ წასულიყო; და იყვნენ ისინი იქ და ასწავლიდნენ.
- პავლე მოციქულის ჩაქოლვა
19 და მოვიდნენ ანტიოქიიდან და იკონიიდან იუდეველები და ვიდრე ისინი განცხადებულად ესაუბრებოდნენ, დაარწმუნეს ხალხი, განდგომოდნენ მათ, და ეუბნებოდნენ: ჭეშმარიტს არაფერს ამბობენ, არამედ ყველაფერს იტყუებიან. და ჩაქოლეს პავლე და გაათრიეს ქალაქის გარეთ, რადგან ეგონათ, რომ იგი მკვდარი იყო.
- პავლესა და ბარნაბას წასვლა დერბეში და დაბრუნება ანტიოქიაში
20 და როცა გარშემოეხვივნენ მოწაფეები მას, ადგა და შევიდა ქალაქში და მეორე დღეს წავიდა ბარნაბასთან ერთად დერბეში;
21 და ახარებდნენ იმ ქალაქს და დაიმოწაფეს მრავალნი და დაბრუნდნენ ლისტრაში და იკონიაში და ანტიოქიაში
22 და განამტკიცებდნენ მოწაფეთა სულებს და ევედრებოდნენ, ყოფილიყვნენ რწმენით, რადგან მრავალი გასაჭირით გვმართებს ჩვენ შესვლა ღვთის სასუფეველში.
23 და ხელდასხმით უკურთხეს მათ მღვდლები თითოეული ეკლესიისთვის და ლოცვითა და მარხვით შეავედრეს ისინი უფალს, რომელიც ირწმუნეს.
24 და გაიარეს რა პისიდია, მივიდნენ პამფილიაში,
25 და იქადაგეს პერგეში უფლის სიტყვა და ჩავიდნენ ატალიაში.
26 და იქიდან გემით გაცურეს ანტიოქიაში, სადაც მიეცათ ღვთის მადლი იმ საქმისთვის, რომელიც აღასრულეს.
27 და როცა მივიდნენ, შეკრიბეს ეკლესია და აუწყეს, რა აღასრულა ღმერთმა მათ მიერ და რომ გაუღო წარმართებს რწმენის კარი.
28 და იქ დაჰყვეს არცთუ ისე ცოტა ხანი მოწაფეებთან.
510,15,0,
- პავლესა და ბარნაბას დავა ძმებთან წინადაცვეთის გამო; ანტიოქიიდან იერუსალიმში გამგზავრება
1 და ჩამოვიდნენ ზოგიერთები ჰურიასტანიდან და ასწავლიდნენ ძმებს: თუ არ წინადაიცვეთთ მოსეს სჯულით, ვერ შეძლებთ ცხონებას.
2 და ჰქონდათ არცთუ ისე მცირე უთანხმოება და დავა პავლეს და ბარნაბას მათთან და გადაწყვიტეს, რომ ასულიყვნენ პავლე და ბარნაბა და სხვა ზოგიერთი მათგანი მოციქულებთან და ხუცესებთან იერუსალიმში ამ სადავო საკითხის გამო.
3 ასე რომ, ეკლესიის მიერ წარგზავნილებმა გაიარეს ფინიკია და სამარია და უამბობდნენ წარმართთა მოქცევის შესახებ და ანიჭებდნენ დიდ სიხარულს ყველა ძმას.
4 და მივიდნენ რა იერუსალიმში, მიიღეს ისინი ეკლესიამ და მოციქულებმა და ხუცესებმა; ხოლო მათ აუწყეს, რა გააკეთა ღმერთმა მათ მიერ და როგორ გაუღო წარმართებს რწმენის კარი.
5 და ადგა ფარისეველთა მოძღვრების ზოგიერთი მიმდევარი, რომელმაც ირწმუნა, და ამბობდა: მართებულია წინადაცვეთა მათთვის და მცნების მიცემა, რათა დაიცვან მოსეს სჯული.
- მოციქულთა კრება; პეტრე და იაკობ მოციქულთა სიტყვა კრებულის წინაშე
6 და შეიკრიბნენ მოციქულები და ხუცესები ამ სიტყვის განსახილველად.
7 და იყო რა დიდი დავა, ადგა პეტრე და უთხრა მათ: კაცნო ძმანო, თქვენ უწყით, რომ პირველი დღეებიდანვე თქვენ შორის გამომარჩია ღმერთმა, რათა ჩემი პირიდან მოისმინონ წარმართებმა სახარების სიტყვა და ირწმუნონ.
8 და გულთმეცნიერმა ღმერთმა დაამოწმა მათზე და მისცა სულიწმიდა, როგორც ჩვენ,
9 ჩვენგან და რწმენით განწმინდა და არაფრით განასხვავა ისინი ჩვენგან და რწმენით განწმინდა მათი გულები.
10 ამიტომ ახლა რად სცდით ღმერთს და ადებთ ქედზე მოწაფეებს უღელს, რომელიც ვერც ჩვენმა მამებმა და ვერც ჩვენ შევძელით, რომ გვეტვირთა?
11 არამედ უფალი იესო ქრისტეს მადლით გვწამს, რომ ვცხონდებით, ისევე როგორც ისინი.
12 და დადუმდა მთელი კრებული და უსმენდა ბარნაბას და პავლეს, რომლებიც უამბობდნენ, რამდენი სასწაული და ნიშანი აღასრულა ღმერთმა წარმართთა შორის მათ მიერ.
13 და მას შემდეგ, რაც დადუმდნენ ისინი, მიუგო იაკობმა და უთხრა: კაცნო ძმანო, ისმინეთ ჩემი:
14 სიმონმა გვიამბო, როგორ მოხედა ღმერთმა თავიდანვე წარმართებს, რათა გამოერჩია მათგან ერი თავისი სახელისათვის.
15 და ამას ეთანხმება წინასწარმეტყველთა სიტყვები, როგორც დაწერილია:
16 ამის შემდეგ მოვბრუნდები და აღვადგენ დავითის კარავს, დაცემულს, და დანგრეულს მისას აღვადგენ და გავმართავ მას,
17 რათა მოიძიონ უფალი დანარჩენმა ადამიანებმა და ყველა წარმართმა, რომლებზეც წოდებულია ჩემი სახელი, თქვა უფალმა, რომელმაც აღასრულა ეს ყოველივე (ამოს.9,11-12),
18 და ცნობილია დასაბამიდან ღვთისთვის ყოველი მისი საქმე.
19 ამიტომ მე ასე განვსჯი: არ შევაწუხოთ ისინი, რომლებიც წარმართთაგან მოიქცნენ ღვთისკენ,
20 არამედ მივწეროთ მათ, რომ განერიდონ კერპთა ნაზორევის ჭამას და სიძვას, დამხრჩვალს და სისხლს; და რაც თავისთვის არ უნდათ, სხვებს ნუ გაუკეთებენ,
21 რადგან ძველი თაობებიდან ყოველ ქალაქში ჰყავს თავისი მქადაგებლები მოსეს სჯულს და შესაკრებლებში ყოველ შაბათს იკითხება.
- კრების სახელით წერილის გაგზავნა ანტიოქიაში ბარსაბად წოდებული იუდასა და შილას ხელით
22 მაშინ საჭიროდ მიიჩნიეს მოციქულებმა და ხუცესებმა მთელ ეკლესიასთან ერთად, რომ გამოერჩიათ კაცები მათგან, რათა გაეგზავნათ ანტიოქიაში პავლესთან და ბარნაბასთან ერთად — იუდა, ბარსაბად წოდებული, და შილა — გამორჩეული კაცები ძმათა შორის,
23 და დაწერეს მათი ხელით ასე: მოციქულები და ხუცესები და ძმები — ანტიოქიაში და სირიაში და კილიკიაში მყოფ წარმართთაგან მოქცეულ ძმებს: გიხაროდეთ.
24 ვინაიდან გავიგეთ, რომ ზოგიერთმა ჩვენგან გამოსულმა აგაღელვათ თქვენ სიტყვით და აღაშფოთა თქვენი სულები, გეუბნებოდათ რა, რომ წინადაგეცვითათ და დაგეცვათ სჯული, რაც ჩვენ არ გვიბრძანებია მათთვის,
25 საჭიროდ მივიჩნიეთ ჩვენ, ერთსულოვნად გამოგვერჩია კაცები და გამოგვეგზავნა თქვენთან ჩვენს საყვარელ ბარნაბასთან და პავლესთან ერთად,
26 ადამიანებთან, რომლებმაც თავისი სული დადეს ჩვენი უფლის, იესო ქრისტეს, სახელისათვის.
27 ამიტომ გამოვგზავნეთ იუდა და შილა და ისინიც სიტყვით გაუწყებენ მასვე,
28 რადგან მიიჩნია სულიწმიდამ, და ჩვენც, რომ არანაირი ზედმეტი ტვირთი არ დაგადოთ თქვენ გარდა იმისა, რაც აუცილებელია:
29 განრიდება ნაკერპავისაგან და სისხლისაგან, დამხრჩვალისაგან და სიძვისაგან, და რაც არ გინდათ თქვენთვის, სხვას ნუ გაუკეთებთ; ამათგან დაიცავით თქვენი თავი და სიკეთე აკეთეთ. ჯანმრთელად იყავით.
30 და გაგზავნილები ჩავიდნენ ანტიოქიაში და შეკრიბეს კრებული და გადასცეს წერილი.
31 და როცა წაიკითხეს, გაიხარეს ნუგეშის გამო.
32 ხოლო იუდამ და შილამ, რომლებიც წინასწარმეტყველები იყვნენ, მრავალი სიტყვით ანუგეშეს ძმები და განამტკიცეს,
33 და დაყვეს იქ ხანი და ძმებმა მშვიდობით გაუშვეს მოციქულებთან;
34 ხოლო შილამ საჭიროდ მიიჩნია იქვე დარჩენა,
35 პავლე და ბარნაბა კი იმყოფებოდნენ ანტიოქიაში, მრავალ სხვასთან ერთად ასწავლიდნენ და ახარებდნენ უფლის სიტყვას.
- პავლესა და ბარნაბას გამგზავრება საქადაგებლად და მათი გზების გაყოფა
36 და გარკვეული დღეების შემდეგ უთხრა პავლემ ბარნაბას: მივბრუნდეთ და ვნახოთ, როგორ არიან ჩვენი ძმები ყველა იმ ქალაქში, სადაც ვიქადაგეთ უფლის სიტყვა.
37 და ბარნაბას უნდოდა, თან წაეყვანა იოანე, მარკოზად წოდებული,
38 ხოლო პავლეს მართებულად მიაჩნდა, რომ, ვინც ჩამოშორდა მათ პამფილიიდან და არ გაჰყვა საქმეზე, თან არ წაეყვანათ იგი.
39 და იყო უთანხმოება მათ შორის, ისე რომ, დაშორდნენ ისინი ერთმანეთს; და ბარნაბამ წაიყვანა მარკოზი და გემით გაცურა კვიპროსისკენ;
40 ხოლო პავლემ გამოარჩია შილა და წავიდა ძმების მიერ ღვთის მადლს მინდობილი;
41 და დადიოდა სირიასა და კილიკიაში და განამტკიცებდა ეკლესიებს.
510,16,0,
- პავლეს მიერ დერბეს, ლისტრას და იკონიის მონახულება და ტიმოთეს დამოწაფება
1 დაა მიაღწია დერბეს და ლისტრას. და აჰა, ერთი მოწაფე იყო იქ, სახელად ტიმოთე, ძე მორწმუნე იუდეველი დედაკაცისა და წარმართი მამისა,
2 რომელზეც მოწმობდნენ ლისტრელი და იკონიელი ძმები.
3 მოინდომა პავლემ მისი თან წაყვანა და მოიყვანა და წინადასცვითა იგი იუდეველთა გამო, რომლებიც იყვნენ იმ ადგილებში, რადგან იცოდა ყველამ, რომ წარმართი იყო მისი მამა.
4 და ქალაქებში გავლისას ასწავლიდნენ მათ, რომ დაეცვათ მოძღვრება, დადგენილი მოციქულთა და ხუცესთა მიერ, რომლებიც იყვნენ იერუსალიმში.
5 და ეკლესიები მტკიცდებოდნენ რწმენით და მატულობდა მათი რიცხვი დღითი დღე
- პავლეს მოგზაურობა ფრიგიიდან მაკედონიამდე სულიწმიდის მოწოდებით
6 და მოიარეს ფრიგია და გალატელთა ქვეყანა და არ გაუშვა სულიწმიდამ, რომ ეთქვათ სიტყვა ასიაში;
7 ხოლო გაემართნენ რა მისიისკენ, ცდილობდნენ ბითვინიაში წასვლას და არ გაუშვა ისინი უფლის სულმა.
8 და ჩაუარეს რა მისიას, ჩავიდნენ ტროადაში.
9 და ღამით ჩვენება იხილა პავლემ: ვიღაც კაცი, მაკედონიელი, იდგა და ევედრებოდა მას და ეუბნებოდა: გადმოდი მაკედონიაში და შეგვეწიე ჩვენ.
10 და როგორც კი ჩვენება იხილა, მაშინვე ვეცადეთ, გავსულიყავით მაკედონიაში, მივხვდით, რომ უფალმა მოგვიწოდა ჩვენ, გვეხარებინა მათთვის.
- პავლე მოციქულის ჩასვლა ფილიპიში და ლიდიას მოქცევა
11 და გავემგზავრეთ ტროადიდან და პირდაპირ გავემართეთ სამოთრაკისკენ, ხოლო მომდევნო დღეს — ნეაპოლისკენ,
12 და იქიდან — ფილიპისკენ, რომელიც არის მაკედონიის პირველი ნაწილის ქალაქი-კოლონია. და იმ ქალაქში რამდენიმე დღე ვიყავით გაჩერებულნი.
13 შაბათ დღეს გავედით ქალაქის გარეთ, მდინარის პირას, სადაც ვფიქრობდით, ლოცვა აღგვევლინა; და დავსხედით და ვესაუბრებოდით შეკრებილ დედაკაცებს.
14 და ერთი დედაკაცი, სახელად ლიდია, ძოწეულით მოვაჭრე ქალაქ თიატირიდან, მოსავი ღვთისა, უსმენდა და უფალმა გაუხსნა გული, რათა შეესმინა პავლეს ნათქვამი.
15 და როგორც კი ნათელიღო მან და მისმა სახლეულმა, გვევედრებოდა და ამბობდა: თუ მიგაჩნიათ, რომ მე უფლის მორწმუნე ვარ, შემოდით ჩემს სახლში და გაჩერდით; — და გვაიძულა ჩვენ.
- მისანი ქალის შეხვედრა პავლე მოციქულთან
16 და იყო, როდესაც მივდიოდით სალოცავად, შეგვხვდა ჩვენ ერთი მხევალი, რომელთანაც იყო პითონის სული და რომლის მისნობითაც დიდძალი შემოსავალი შესდიოდათ მის ბატონებს.
17 იგი მოგვდევდა პავლეს და ჩვენ, ყვიროდა და ამბობდა: ეს კაცები არიან მაღალი ღმერთის მონები, რომლებიც გაუწყებენ თქვენ ხსნის გზას.
18 და ამას აკეთებდა მრავალი დღის განმავლობაში. და განრისხდა პავლე და მიუბრუნდა უკეთურ სულს და უთხრა: გიბრძანებ შენ იესო ქრისტეს სახელით, გახვიდე მაგისგან! — და მაშინვე გავიდა.
- მისანი ქალის ბატონების მიერ პავლე და შილა მოციქულთა შეპყრობა
19 და როდესაც ნახეს მხევლის ბატონებმა, რომ გაქრა იმედი მათი შემოსავლისა, შეიპყრეს პავლე და შილა და ძალით წაიყვანეს მოედანზე მთავრებთან;
20 და მიიყვანეს ისინი მთავრებთან და უთხრეს: ეს კაცები აშფოთებენ ჩვენს ქალაქს; იუდეველები არიან
21 და გვაუწყებენ წეს-ჩვეულებებს, რომელთა არც მიღება გვმართებს ჩვენ და არც აღსრულება, რადგან რომაელები ვართ.
22 და აღდგა ხალხი მათ წინააღმდეგ და მთავრებმა შემოახიეს მათ სამოსი და ბრძანეს, ჯოხით ეცემათ;
23 და ძლიერ რომ გვემეს, ჩაყარეს საპყრობილეში და უბრძანეს საპყრობილის მცველს, საიმედოდ დაეცვა ისინი.
24 და მან, როდესაც ასეთი ბრძანება მიიღო, ჩაყარა ისინი შიდა საპყრობილეში და ფეხებზე ხუნდები დაადო მათ.
- საპყრობილის კართა სასწაულებრივი გახსნა
25 შუაღამისას პავლე და შილა ლოცულობდნენ და უგალობდნენ ღმერთს და პატიმრები უსმენდნენ მათ.
26 უეცრად მოხდა დიდი მიწისძვრა, ისე რომ, საპყრობილე საფუძვლითურთ შეირყა და მაშინვე ყველა კარი გაიღო და ყველას ბორკილი გაიხსნა.
27 ხოლო როცა გაეღვიძა საპყრობილის მცველს და დაინახა საპყრობილის გაღებული კარები, იშიშვლა მახვილი და უნდოდა თავის მოკვლა, ეგონა, რომ პატიმრები გაიქცნენ.
- საპყრობილის მცველის მოქცევა
28 და დაუძახა პავლემ დიდი ხმით და უთხრა: ცუდს ნურაფერს შეამთხვევ თავს, რადგან ყველანი აქ ვართ.
29 და მოითხოვა სინათლე და შევარდა და შეძრწუნებული დავარდა პავლესა და შილას წინაშე,
30 და გამოიყვანა ისინი გარეთ და უთხრა: ბატონებო, რა უნდა გავაკეთო, რომ ვცხონდე?
31 ხოლო მათ უთხრეს: ირწმუნე უფალი იესო ქრისტე და ცხონდები შენ, და მთელი შენი სახლი.
32 და უთხრეს სიტყვა უფლისა მას და მთელ მის სახლეულს.
33 და წაიყვანა ისინი იმჟამსვე ღამით, მობანა იარები და ნათელიღო მან და ყველა მისიანმა მაშინვე.
34 და აიყვანა ისინი თავის სახლში და გაუშალა სუფრა და მხიარულობდა მთელი სახლეულით, რომელმაც ირწმუნა ღმერთი.
- პავლესა და შილას განთავისუფლება საპყრობილიდან
35 ხოლო როდესაც გათენდა, გაუგზავნეს მთავრებმა მანდატურები და უთხრეს: გაუშვით ეგ კაცები.
36 და აუწყა საპყრობილის მცველმა ეს სიტყვები პავლეს: მთავრებს უბრძანებიათ თქვენი გაშვება. ამიტომ ახლა გამოდით და წადით მშვიდობით.
37 ხოლო პავლემ უთხრა მათ: გვცემეს ჩვენ სახალხოდ, გაუსამართლებლად, რომაელი კაცები, და ჩაგვყარეს საპყრობილეში და ახლა ფარულად გვიშვებენ? ეგრე არა, არამედ თვითონ მოვიდნენ და გაგვიყვანონ ჩვენ.
38 და აუწყეს მთავრებს მანდატურებმა ეს სიტყვები და მათ შეეშინდათ, როცა გაიგეს, რომ რომაელები არიან;
39 და მივიდნენ ვედრებით მათთან და გამოიყვანეს და სთხოვდნენ, წასულიყვნენ ქალაქიდან.
40 და როდესაც გამოვიდნენ საპყრობილიდან, მივიდნენ ლიდიასთან, იხილეს ძმები, ნუგეში სცეს და წავიდნენ.
510,17,0,
- პავლე მოციქულის ქადაგება თესალონიკის შესაკრებელში
1 და გაიარეს ამფიპოლისი და და აპოლონია და მივიდნენ თესალონიკში, სადაც იყო იუდეველთა შესაკრებელი.
2 და როგორც ჩვეულება ჰქონდა პავლეს, შევიდა მათთან და სამ შაბათს მსჯელობდა მათთან წერილიდან,
3 უხსნიდა და არწმუნებდა, რომ ქრისტე უნდა ვნებულიყო და აღმდგარიყო მკვდრეთით და რომ: ეს არის ქრისტე, იესო, რომელსაც მე გახარებთ თქვენ.
4 და ზოგმა მათგანმა ირწმუნა და პავლესა და შილას მიემხრო როგორც ღვთისმოსავ ელინთა დიდი სიმრავლე, ასევე არცთუ ისე ცოტა წარჩინებული დედაკაცი.
- იუდეველთა ნაწილის დაპირისპირება პავლესთან და შილასთან
5 ხოლო შური აღეძრათ იუდეველებს, რომლებმაც არ ირწმუნეს, და მოიყვანეს სავაჭროდან ვიღაც უკეთური კაცები და შეკრიბეს ხალხი და აშფოთებდნენ ქალაქს; და მიადგნენ იასონის სახლს და ეძებდნენ მათ, რათა გამოეყვანათ ხალხის წინაშე.
6 და როცა ვერ იპოვეს ისინი. თრევით მიიყვანეს იასონი და ზოგიერთი ძმა ქალაქის მთავრებთან და ყვიროდნენ: ვინც ქვეყნიერებას აშფოთებს, ისინი აქაც მოსულან,
7 რომლებიც იასონს მიუღია; და ისინი, ყველანი, კეისრის ბრძანებების წინააღმდეგ მოქმედებენ, რადგან მეფეს უწოდებენ სხვას — იესოს.
8 და ააღელვეს ხალხი და ქალაქის მთავრები, რომლებიც ისმენდნენ ამას.
9 და მიიღეს თავდებობა იასონისგან და დანარჩენებისგან და გაუშვეს ისინი.
- პავლესა და შილას მოღვაწეობა ბერიაში
10 ხოლო ძმებმა მაშინვე, ღამით გაგზავნეს პავლე და შილა ბერიაში, რომლებიც ჩასვლისთანავე იუდეველთა შესაკრებელში მივიდნენ.
11 ესენი თესალონიკელებზე კეთილშობილები იყვნენ. მათ მთელი გულმოდგინებით მიიღეს სიტყვა და ყოველდღე განიხილავდნენ წერილს, იყო თუ არა ეს ასე.
12 ამიტომ მრავალმა მათგანმა ირწმუნა — კეთილშობილმა ელინმა, დედაკაცმაც და მამაკაცმაც, არცთუ ისე ცოტამ.
13 ხოლო როგორც კი გაიგეს თესალონიკელმა იუდეველებმა, რომ ბერიაშიც ეუწყათ პავლესგან ღვთის სიტყვა, მივიდნენ იქაც და აშფოთებდნენ და აღელვებდნენ ხალხს.
14 და მაშინ ძმებმა მყისვე გაამგზავრეს პავლე, რომ წასულიყო ზღვისკენ, შილა და ტიმოთე კი იქვე დარჩნენ.
- პავლე მოციქულის მისვლა ათენში
15 ხოლო გამცილებლებმა პავლე მიიყვანეს ათენამდე და, მიიღეს რა ბრძანება შილასა და ტიმოთესთვის, რომ ისინი რაც შეიძლება სწრაფად მისულიყვნენ მასთან, წამოვიდნენ.
16 და ვიდრე ათენში ელოდებოდა მათ პავლე, შფოთავდა მისი სული, ხედავდა რა კერპებით სავსე ქალაქს.
17 ამიტომ ესაუბრებოდა შესაკრებელში იუდეველებსა და ღვთისმოსავებს, და მოედნებზე — იმათ, ვინც ყოველდღე ხვდებოდა.
18 ხოლო ზოგიერთი ეპიკურელი და სტოიკოსი ფილოსოფოსი ეკამათებოდა მას, ზოგი კი ამბობდა: რისი თქმა უნდა ამ ამაოდმეტყველს? ხოლო სხვები: უცხო ღმერთების მქადაგებელი ჩანს, რადგან იესოს და აღდგომას ახარებდა მათ.
- პავლე მოციქულის ქადაგება არეოპაგში
19 და წამოიყვანეს იგი და მიიყვანეს არეოპაგში და უთხრეს: შეიძლება გავიგოთ, რა არის ეს ახალი მოძღვრება, რომელსაც შენ ქადაგებ?
20 რადგან უცნაური რამ ესმის ჩვენს ყურებს; ამიტომ გვინდა, ვიცოდეთ, რას ნიშნავს ეს.
21 ხოლო ათენელები, ყველა, და ჩამოსახლებული უცხოელები სხვას არაფერს უთმობდნენ დროს ისე, როგორც საუბარს რაიმეს შესახებ და სიახლის მოსმენას.
22 და დადგა პავლე არეოპაგის შუაში და თქვა: კაცნო ათენელნო, ყოველმხრივ ვხედავ, რომ მრავალი ღმერთის მსახურნი ხართ თქვენ,
23 რადგან, როდესაც მოვიარე და ვნახე თქვენი სალოცავები, აღმოვაჩინე სამსხვერპლოც, რომელზეც ეწერა: უცნობ ღმერთს. ამიტომ რომელსაც არ იცნობთ და ეთაყვანებით, მას გაუწყებთ მე თქვენ.
24 ღმერთი, რომელმაც შექმნა ქვეყანა და ყოველივე, რაც მასშია, იგი არის ცისა და ქვეყნის უფალი და არ მკვიდრობს ხელით ქმნილ ტაძრებში;
25 არც კაცთა ხელიდან ითხოვს მსახურებას, თითქოს რამე სჭირდებოდეს, არამედ თავად აძლევს ყველას სიცოცხლეს და სულს და ყოველივეს.
26 და შექმნა ერთი სისხლისგან კაცთა მთელი მოდგმა, რომ დამკვიდრებულიყო მთელი ქვეყნის პირზე, და განსაზღვრა განჩინებული ჟამები და საზღვრები მათი სამკვიდრებლისა,
27 რათა ეძიონ ღმერთი, იქნებ შეიგრძნონ იგი და იპოვონ, რადგან შორს არ იმყოფება თითოეული ჩვენგანისგან,
28 რადგან მის მიერ ვცოცხლობთ და ვმოძრაობთ და ვარსებობთ, როგორც თქვენმა ზოგიერთმა პოეტთაგანმა თქვა: რომლის მოდგმაც ვართ.
29 ამიტომ, რადგან ღვთის მოდგმა ვართ, არ უნდა გვეგონოს, რომ ოქრო გინდა ვერცხლი, გინდა ქვა, გამოსახული კაცის ხელოვნებით და განზრახვით, ღვთაების მსგავსია;
30 უმეცრების ჟამი ღმერთმა უგულებელყო და ახლა ამცნებს ყოველ კაცს ყველგან, რათა შეინანონ;
31 რადგან დაადგინა დღე, როცა ინებებს ქვეყნიერების განკითხვას სიმართლით იმ კაცის მიერ, რომელიც განაჩინა, და მისი მკვდრეთით აღდგომით რწმენა მიჰმადლა ყველას.
32 ხოლო როცა მოისმინეს მკვდართა აღდგომის შესახებ, ზოგი დასცინოდა, ზოგმა კი თქვა: ამის შესახებ მერე მოვისმენთ შენგან.
33 და ასე გამოვიდა პავლე მათგან.
34 ხოლო ზოგიერთი კაცი მიემხრო მას და ირწმუნა, რომელთა შორის იყვნენ დიონისე არეოპაგელი და დედაკაცი, სახელად დამარისი, და სხვებიც მათთან ერთად.
510,18,0,
- პავლეს მოღვაწეობა კორინთოში
1 ამის შემდეგ წამოვიდა პავლე ათენიდან და მივიდა კორინთოში
2 და ნახა ერთი იუდეველი, სახელად აკვილა, წარმოშობით პონტოელი, რომელიც ახლად იყო ჩამოსული იტალიიდან, და პრისკილა, მისი ცოლი, — რადგან ნაბრძანები ჰქონდა კლავდიუსს, რომ დაეტოვებინა ყველა იუდეველს რომი, — და მივიდა მათთან;
3 და იმის გამო, რომ ერთი ხელობა ჰქონდათ, დარჩა მათთან და მუშაობდა, რადგან იყვნენ ხელობით მეკარვეები.
4 და ესაუბრებოდა შესაკრებელში ყოველ შაბათს და არწმუნებდა იუდეველებს და ელინებს.
5 და როცა ჩამოვიდნენ მაკედონიიდან შილა და ტიმოთე, სული აიძულებდა პავლეს და იგი მოწმობდა იუდეველთათვის, რომ ქრისტე არის იესო;
6 ხოლო იმათ, ვინც ეწინააღმდეგებოდა და გმობდა, დაიბერტყა რა თავისი სამოსი, უთხრა: სისხლი თქვენი თქვენს თავზე იყოს. უბრალო ვარ მე. ამიერიდან წარმართებთან წავალ.
7 და წამოვიდა იქიდან და შევიდა ვიღაც ღვთისმოსავის, სახელად იოსტოსის, სახლში, რომელიც ესაზღვრებოდა შესაკრებელს.
8 ხოლო კრისპოსმა, შესაკრებლის მთავარმა, ირწმუნა უფალი მთელი თავისი სახლეულით; და მრავალმა კორინთელმა, ვინც ისმენდა, ირწმუნა და ნათელიღო.
9 და უთხრა უფალმა ღამით პავლეს ჩვენებით: ნუ გეშინია, არამედ ილაპარაკე და ნუ გაჩუმდები,
10 ვინაიდან მე ვარ შენთან, და ვერავინ შეგეხება ბოროტად შენ, რადგან მრავალი ხალხი მყავს ამ ქალაქში.
11 და დაჰყო იქ წელიწადი და ექვსი თვე და ასწავლიდა მათ ღვთის სიტყვას.
- პავლე მოციქული გალიონის სამსჯავროზე
12 ხოლო როცა გალიონი იყო აქაიას პროკონსული, იუდეველები ერთად დაესხნენ თავს პავლეს და მიიყვანეს იგი სამსჯავროზე
13 და ამბობდნენ: ეს არწმუნებს ხალხს, რომ სჯულის საწინააღმდეგოდ ემსახურონ ღმერთს.
14 და როცა პავლემ პირის გაღება დააპირა, უთხრა გალიონმა იუდეველებს: რომ ყოფილიყო რამე უსამართლობა ან ბოროტი განზრახვა, ჰოი, იუდეველნო, განვიხილავდი თქვენს სიტყვას.
15 თუ გამოძიება ეხება მოძღვრებას, სახელებს და თქვენს სჯულს, თქვენ თვითონ მიხედეთ, რადგან მე არ მსურს, ამის მსაჯული ვიყო.
16 და გამოყარა ისინი სამსჯავროდან.
17 და შეიპყრეს ელინებმა, ყველამ, სოსთენი, შესაკრებლის მთავარი, და სცემდნენ სამსჯავროს წინ. და ამის გამო არ შეწუხებულა გალიონი.
- პავლე მოციქულის მოგზაურობა იერუსალიმამდე და ანტიოქიამდე ეფესოს და კესარიის გავლით
18 ხოლო პავლე კიდევ მრავალ დღეს დარჩა, ძმებს გამოეთხოვა და გემით გაცურა სირიისკენ, და მასთან ერთად იყვნენ პრისკილა და აკვილა, და მოიკვეცა თმა კენქრეში, რადგან აღთქმა ჰქონდა დადებული.
19 და მიაღწია ეფესოს და ისინი დატოვა იქ, ხოლო თვითონ შევიდა შესაკრებელში და ესაუბრებოდა იუდეველებს.
20 ხოლო როდესაც ისინი სთხოვდნენ, უფრო მეტ ხანს დარჩენილიყო მათთან, არ დაეთანხმა,
21 არამედ გამოეთხოვა მათ და უთხრა: მმართებს მე, მომავალ დღესასწაულზე უეჭველად იერუსალიმში ვიყო, და კვლავ დავბრუნდები თქვენთან ღვთის ნებით; — და გაემგზავრა ეფესოდან
22 და ჩავიდა კესარიაში. და ავიდა იერუსალიმში და მოიკითხა ეკლესია და ჩავიდა ანტიოქიაში
23 და დაჰყო ერთ ხანს; და წამოვიდა და თანამიმდევრობით მოიარა გალატიის ქვეყანა და ფრიგია და განამტკიცებდა ყველა მოწაფეს.
- აპოლოსის მისვლა ეფესოში და აკვილასა და პრისკილასთან შეხვედრა
24 და ერთი იუდეველი, სახელად აპოლოსი, წარმოშობით ალექსანდრიელი, კაცი მჭევრმეტყველი, რომელიც ძლიერი იყო წერილში, მივიდა ეფესოში.
25 მას შესწავლილი ჰქონდა უფლის გზა და მხურვალე სულით საუბრობდა და ზედმიწევნით ასწავლიდა იესოს შესახებ და მხოლოდ იოანეს ნათლისცემა იცოდა.
26 მან გაბედულად დაიწყო ქადაგება შესაკრებელში. და მოუსმინეს მას აკვილამ და პრისკილამ და გამოიყვანეს იგი და ზედმიწევნით აუწყეს უფლის გზის შესახებ.
27 და როდესაც მოინდომა მან აქაიაში გადასვლა, გაამხნევეს ძმებმა და მისწერეს მოწაფეებს, რომ მიეღოთ იგი; და მივიდა და დიდად ეწეოდა მორწმუნეებს მადლით,
28 რადგან თავგამოდებით ამხელდა იუდეველებს სახალხოდ და უჩვენებდა წერილის მიხედვით, რომ ქრისტე არის იესო.
510,19,0,
- პავლე მოციქულის მოღვაწეობა ეფესოში და ასიის მხარეში
1 და იყო, აპოლოსის ყოფნისას კორინთოში, პავლემ მოიარა ზემო მხარე, მივიდა ეფესოში და ნახა ვიღაც მოწაფეები
2 და უთხრა მათ: სულიწმიდა თუ მიიღეთ, როცა ირწმუნეთ? ხოლო მათ უთხრეს მას: არც კი გვსმენია, რომ სულიწმიდა არსებობს.
3 და უთხრა მათ: მაშ, რითი ნათელიღეთ? ხოლო მათ უთხრეს: იოანეს ნათლისცემით.
4 და თქვა პავლემ: იოანე ნათელსცემდა სინანულის ნათლისცემით და ერს ეუბნებოდა, რომ ერწმუნათ მის შემდეგ მომავალი, ესე იგი იესო ქრისტე.
5 ხოლო როცა მოისმინეს, ნათელიღეს უფალი იესო ქრისტეს სახელით.
6 და პავლეს ხელის დადებით გადმოვიდა სულიწმიდა მათზე და ალაპარაკდნენ ენებზე და წინასწარმეტყველებდნენ.
7 და ყველა იყო მამაკაცი, დაახლოებით თორმეტი.
8 და შევიდა შესაკრებელში და გაბედულად ქადაგებდა სამი თვე და ესაუბრებოდა ღვთის სასუფევლის შესახებ და არწმუნებდა მათ.
9 ხოლო რადგან ზოგიერთები გამწარდნენ და არ ირწმუნეს და აუგს ამბობდნენ უფლის გზის შესახებ მრავალთა წინაშე, გაშორდა მათ, გამოარჩია მოწაფეები და ყოველდღე საუბრობდა ვინმე ტირანოსის სასწავლებელში.
10 და ასე იყო ორი წელი, ვიდრე ასიის ყველა მკვიდრმა არ მოისმინა უფალი იესოს სიტყვა, იუდეველებმაც და ელინებმაც.
11 და უჩვეულო სასწაულებს იქმოდა ღმერთი პავლეს ხელით,
12 ისე რომ, უძლურებს ზედ ადებდნენ მის ოფლიან თავსაბურავებს ან სარტყლებს და შორდებოდა მათ სენი და უკეთური სულები გადიოდნენ მათგან.
- სკევა მღვდელმთავრის შვიდი ძის ცემა უკეთური სულის მიერ
13 და დაიწყეს ვიღაც მოხეტიალე იუდეველმა შემლოცველებმაც იმათთვის, ვისთანაც იყვნენ უკეთური სულები, უფალი იესოს სახელის მოხმობა და ამბობდნენ: გაფიცებთ თქვენ იესოს, რომელსაც პავლე ქადაგებს.
14 იყო ვიღაც სკევას, იუდეველთა მღვდელმთავრის, შვიდი ძე, რომლებიც ამას აკეთებდნენ.
15 და მიუგო უკეთურმა სულმა და უთხრა მათ: იესო ვიცი და პავლესაც ვიცნობ, ხოლო თქვენ ვინ ხართ?
16 და ეცა მათ კაცი, რომელთანაც იყო უკეთური სული, მოერია მათ და იმძლავრა მათზე, ისე რომ, შიშვლები და ნაგვემნი გამოიქცნენ იმ სახლიდან.
17 და ეს ცნობილი გახდა ყველა იუდეველისა და ელინისათვის, რომლებიც მკვიდრობდნენ ეფესოში, და შიში დაეცა მათ ყველას და იდიდებოდა უფალი იესოს სახელი.
- პავლე მოციქული ეფესოსა და ასიაში
18 და მორწმუნეთაგან მრავალი მოდიოდა და აღიარებდა და ამხელდა თავის საქმეებს.
19 და მრავალმა გრძნეულების მოქმედმა შეაგროვა თავისი წიგნები და დაწვა ყველას წინაშე; და აღრიცხეს მათი საფასური და აღმოჩნდა ორმოცდაათი ათასი ვერცხლი.
20 ასეთი ძალით აღორძინდებოდა და მტკიცდებოდა სიტყვა უფლისა.
21 და როდესაც ეს აღსრულდა, ჩაიდო პავლემ გულში, მაკედონიისა და აქაიის გავლით მისულიყო იერუსალიმში, და თქვა: ჩემი იქ ყოფნის შემდეგ მმართებს მე რომის ხილვაც.
22 და გაგზავნა მაკედონიაში თავისი ორი მსახური: ტიმოთე და ერასტი, ხოლო თვითონ დროებით გაჩერდა ასიაში.
- ვერცხლის მჭედელ დემეტრიოსის ამბოხი ეფესოში პავლეს წინააღმდეგ
23 და იყო იმ დროს არცთუ ისე მცირე შფოთი უფლის გზის გამო,
24 რადგან ვიღაც, სახელად დემეტრიოსი, ვერცხლის მჭედელი, აკეთებდა არტემიდას ვერცხლის ტაძრებს და აძლევდა ხელოსნებს არცთუ ისე მცირე შემოსავალს,
25 და შეკრიბა ისინი და მათნაირი ოსტატები და უთხრა: კაცნო, იცით, რომ ამ შემოსავალზეა დამოკიდებული ჩვენი კეთილდღეობა,
26 და ხედავთ და გესმით, რომ არა მხოლოდ ეფესოში, არამედ თითქმის მთელ ასიაში ამ პავლემ დაარწმუნა და გადაიბირა უამრავი ხალხი და ამბობს, რომ არ არიან ღმერთები ხელით ქმნილნი.
27 და არა მხოლოდ ეს საფრთხე გვემუქრება ჩვენ, რომ ჩვენი საქმიანობა სათაკილო გახდება, არამედ დიდი ქალღმერთის, არტემიდას, ტაძარიც არაფრად შეირაცხება და დაემხობა მისი დიდებულება, რომელსაც მთელი ასია და ქვეყნიერება პატივს მიაგებს.
28 ხოლო როდესაც ეს გაიგონეს, აღივსნენ ისინი გულისწყრომით და აყვირდნენ და ამბობდნენ: დიდია არტემიდა ეფესელთა!
29 და მოიცვა მთელი ქალაქი მღელვარებამ და ერთად გაემართნენ თეატრონისკენ და თან შეიპყრეს გაიოსი და არისტარქე მაკედონიელნი, პავლეს თანამგზავრნი.
30 ხოლო პავლეს უნდოდა, გასულიყო ხალხში და არ გაუშვეს იგი მოწაფეებმა.
31 და ასიის ზოგიერთმა მთავარმაც, ვინც მისი მეგობარი იყო, გაგზავნა მასთან და ევედრებოდა, რომ არ გამოჩენილიყო თეატრონში,
32 რადგან კრებული აღელვებული იყო, სხვადასხვა რამეს ყვიროდა და უმრავლესობამ არ იცოდა, რისთვის იყვნენ შეკრებილნი.
33 ხალხიდან გამოიყვანეს ალექსანდრე, რომელიც წარადგინეს იუდეველებმა; და ალექსანდრემ ანიშნა ხელით, რომ უნდოდა, სიტყვა ეთქვა ხალხისთვის.
34 ხოლო ისინი, როდესაც მიხვდნენ, რომ იუდეველია, ყველანი ერთხმად დაახლოებით ორი საათის განმავლობაში ყვიროდნენ: დიდია არტემიდა ეფესელთა!
35 და დააწყნარა მდივანმა ხალხი და უთხრა: კაცნო ეფესელნო, ვინ არის კაცთაგან, ვინც არ იცის ეფესელთა ქალაქი, რომელიც არის მსახური დიდი ქალღმერთის, არტემიდასი და დიოპეტისა?
36 ვინაიდან ეს უცილობელია, გმართებთ თქვენ, რომ წყნარად იყოთ და არაფერი მოიმოქმედოთ წინდაუხედავად,
37 რადგან მოგიყვანიათ ეს კაცები, რომლებიც არც ტაძრის მძარცველები არიან, არც მგმობელნი ჩვენი ღმერთისა.
38 თუ დემეტრიოსს და მასთან მყოფ ხელოსნებს აქვთ ვინმეს წინააღმდეგ საჩივარი, სასამართლოები არსებობს და პროკონსულები არიან, ბრალი დასდონ ერთმანეთს;
39 ხოლო თუ სხვა რამეს ეძიებთ, კანონიერი კრებით გადაწყდეს,
40 რადგან საფრთხე გვემუქრება, რომ დაგვბრალდება დღევანდელი ამბოხი, ვინაიდან არანაირი მიზეზი არ არსებობს, რომლითაც შევძლებთ, პასუხი ვაგოთ თავყრილობის გამო. — ეს თქვა და დაითხოვა კრება.
510,20,0,
- პავლე მოციქული მაკედონიასა და ელადაში
1 მას შემდეგ, რაც დაცხრა შფოთი, მოუხმო პავლემ მოწაფეებს და ნუგეში სცა და დაემშვიდობა და გამოვიდა, რომ წასულიყო მაკედონიაში.
2 და როდესაც მოიარა ის ადგილები და ნუგეში სცა მათ მრავალი სიტყვით, მივიდა ელადაში
3 და დაჰყო იქ სამი თვე; და შეითქვნენ იუდეველები მის წინააღმდეგ, როდესაც აპირებდა წასვლას სირიაში, და განიზრახა, დაბრუნებულიყო მაკედონიის გავლით.
- პავლე მოციქულის ჩასვლა ტროადაში
4 და თან ახლდნენ მას ასიამდე სოსიპატრე პიროსისა, ბერიელი, ხოლო თესალონიკელთაგან — არისტარქე და სეკუნდოსი, და გიოს დერბელი და ტიმოთე, და ასიელები: ტვიქიკე და ტროფიმე.
5 და ესენი წინ წავიდნენ და გველოდებოდნენ ჩვენ ტროადაში;
6 ხოლო ჩვენ გამოვცურეთ გემით უფუარობის დღეების შემდეგ ფილიპიდან და მეხუთე დღეს მივედით მათთან ტროადაში, სადაც დავყავით შვიდი დღე.
7 ხოლო ერთშაბათს, როდესაც შეკრებილნი იყვნენ მოწაფეები პურის გასატეხად, პავლე ესაუბრებოდა მათ, და რადგან აპირებდა წასვლას მეორე დღეს, გაუგრძელდა სიტყვა შუაღამემდე.
8 და იყო მრავალი ლამპარი ზედა ოთახში, სადაც ჩვენ ვიყავით შეკრებილნი.
- პავლეს მიერ ევტიქის აღდგენა
9 და იჯდა ერთი ჭაბუკი, სახელად ევტიქი, სარკმელზე და მიეცა ღრმა ძილს, რადგან პავლე დიდხანს საუბრობდა, და მძინარე გადმოვარდა მესამე სართულიდან დაბლა და აიყვანეს მკვდარი.
10 და ჩამოვიდა პავლე და დაემხო მას, მოეხვია და თქვა: ნუ შფოთავთ, რადგან მისი სული მასთან არის.
11 და ავიდა და გატეხა პური და ჭამა და დიდხანს საუბრობდა გათენებამდე. და ასე წავიდა.
12 და მოიყვანეს ის ყრმა ცოცხალი და ნუგეშცემულნი იყვნენ უზომოდ.
- მოგზაურობა ტროადიდან მილეტამდე
13 ხოლო ჩვენ წინ წავედით გემით და ავედით ასოსში და იქიდან ვაპირებდით პავლეს წაყვანას, რადგან ასე ჰქონდა ნაბრძანები; თვითონ კი ფეხით აპირებდა წამოსვლას.
14 და როცა შეგვხვდა ჩვენ ასოსში, წამოვიყვანეთ იგი და მივედით მიტილენეში.
15 და იქიდან გამოვცურეთ და მომდევნო დღეს მივაღწიეთ ქირსის მოპირდაპირე მხარეს, ხოლო მეორე დღეს მივადექით სამოს და გავჩერდით ტროგილიონში და მომდევნო დღეს მივედით მილეტში,
16 რადგან განიზრახა პავლემ, გვერდი აევლო ეფესოსთვის, რათა არ დაყოვნებულიყო ასიაში, ვინაიდან ჩქარობდა, რომ, თუ შესაძლებელი იქნებოდა მისთვის, მეერგასის დღეს ყოფილიყო იერუსალიმში.
- პავლე მოციქულის გამოსამშვიდობებელი სიტყვა ეფესოდან მოხმობილ ხუცესებთან
17 და მილეტიდან გაგზავნა ეფესოში და მოუხმო ეკლესიის ხუცესებს.
18 და როდესაც მივიდნენ მასთან, უთხრა მათ: თქვენ იცით, პირველივე დღიდან, როცა მოვედი ასიაში, თუ როგორ ვიყავი მთელი ეს დრო თქვენთან,
19 და ვემსახურებოდი უფალს მთელი სიმდაბლით და მრავალი ცრემლით და განსაცდელებით, რომლებიც შემემთხვა მე იუდეველთა შეთქმულების გამო;
20 როგორ არაფერზე დამიხევია უკან, რომ მეუწყებინა, რაც უმჯობესია თქვენთვის, და მესწავლებინა სახალხოდ და სახლებში;
21 და ვმოწმობდი. იუდეველთათვის და ელინთათვის ღვთის მიმართ სინანულზე და ჩვენი უფლის, იესო ქრისტესადმი რწმენაზე.
22 და ახლა, აჰა, სულის მიერ შეკრული მივდივარ იერუსალიმში და იქ რა შემემთხვევა მე, არ ვიცი;
23 თუმცა სულიწმიდა ყოველ ქალაქში მოწმობს ჩემზე და ამბობს, რომ ბორკილები და გასაჭირი მელის მე;
24 მაგრამ არაფერს ვზრუნავ, არც ჩემი სულია ჩემთვის ღირებული, თუ არ დავასრულებ სიხარულით ჩემს სრბოლას და მსახურებას, რომელიც მივიღე უფალი იესოსგან, რათა ვმოწმობდე ღვთის მადლის სახარებას.
25 და ახლა, აჰა, მე ვიცი, რომ ვეღარ იხილავთ ჩემს სახეს თქვენ ვერავინ, ვის შორისაც დავდიოდი და ვქადაგებდი ღვთის სასუფეველს.
26 ამიტომ ვმოწმობ თქვენ წინაშე დღევანდელ დღეს, რომ უბრალო ვარ ყველას სისხლისგან,
27 რადგან არ მოვრიდებივარ, რომ მეუწყებინა თქვენთვის ღვთის ყოველი ნება.
28 გაუფრთხილდით თქვენს თავს და მთელ სამწყსოს, რომელზეც თქვენ სულიწმიდამ დაგადგინათ ზედამხედველებად, რათა დამწყსოთ უფლისა და ღვთის ეკლესია, რომელიც მოიპოვა თავისი სისხლით.
29 მე ვიცი ის, რომ შემოვლენ თქვენთან ჩემი წასვლის შემდეგ მძვინვარე მგლები, რომლებიც არ დაინდობენ სამწყსოს.
30 და თვით თქვენგანაც აღდგებიან კაცები, რომლებიც ილაპარაკებენ უკუღმართად, რათა გადაიბირონ მოწაფეები თავისკენ.
31 ამიტომ იფხიზლეთ და გახსოვდეთ, რომ სამ წელიწადს ღამით და დღისით განუწყვეტლივ ცრემლით ვასწავლიდი თითოეულ თქვენგანს.
32 და ახლა შეგავედრებთ თქვენ, ძმანო, ღმერთს და მადლს მისი სიტყვისა, რომელსაც შეუძლია აღგაშენოთ და მოგცეთ თქვენ სამკვიდრებელი ყოველთა განწმედილთა შორის.
33 ვერცხლი ან ოქრო, ან სამოსი არავისი მდომებია.
34 თქვენ თავად იცით, რომ იმას, რაც მე და ჩემთან მყოფებს გვჭირდებოდა, ეს ხელები ემსახურებოდნენ;
35 ყოველივე გიჩვენეთ თქვენ, რომ ამგვარი შრომით გმართებთ, შეეწიოთ უძლურებს, და გახსოვდეთ უფალი იესოს სიტყვა, თავად რომ თქვა: უფრო დიდი ნეტარებაა გაცემა, ვიდრე მიღება.
36 და როცა ეს თქვა, მოიყარა მუხლი ყველასთან ერთად და ილოცა.
37 და ყველა ტიროდა ბევრს და ქედზე ეხვეოდა პავლეს და ეამბორებოდა მას;
38 და დამწუხრებულნი იყვნენ უფრო სიტყვის გამო, რომელიც თქვა, რომ ვეღარ იხილავდნენ მის სახეს. და მიაცილეს იგი გემამდე.
510,21,0,
- პავლე მოციქულის მოგზაურობა მილეტიდან კესარიამდე
1 და იყო, როდესაც ჩვენ დავშორდით მათ და გავემგზავრეთ, პირდაპირ გავემართეთ და მივედით კოსზე, ხოლო მომდევნო დღეს — როდოსზე და იქიდან — პატარაში,
2 და ვნახეთ გემი, რომელიც მიცურავდა ფინიკიაში, და ავედით და გავემგზავრეთ.
3 ხოლო როდესაც გამოჩნდა კვიპროსი, მოვიტოვეთ იგი მარცხნივ და გავცურეთ სირიისკენ და ჩავედით ტვიროსში, რადგან გემიდან იქ უნდა გადმოეცალათ ტვირთი.
4 და ვიპოვეთ მოწაფეები და გავჩერდით იქ შვიდ დღეს. და ისინი პავლეს ეუბნებოდნენ სულის მიერ, რომ არ ასულიყო იერუსალიმში.
5 და იყო, როცა დასრულდა ეს დღეები, გამოვედით და წამოვედით; და გამოგვაცილა ჩვენ ყველამ ცოლებთან და შვილებთან ერთად ქალაქგარეთ და მოვიყარეთ მუხლი ზღვის პირას და ვილოცეთ;
6 და დავემშვიდობეთ ერთმანეთს და ავედით გემზე, ხოლო ისინი დაბრუნდნენ შინ.
7 და ჩვენ დავასრულეთ ცურვა, როცა ტვიროსიდან მივაღწიეთ პტოლემაიდას; მოვიკითხეთ ძმები და გავჩერდით მათთან ერთი დღე.
- პავლე მოციქული კესარიაში ფილიპეს სახლში
8 ხოლო მეორე დღეს წამოსულნი მივედით კესარიაში და შევედით სახლში ფილიპე მახარებლისა, რომელიც იყო შვიდთაგანი, და გავჩერდით მასთან.
9 მას ჰყავდა ოთხი ასული წინასწარმეტყველი ქალწულები.
10 ხოლო გავჩერდით რა იქ მრავალ დღეს, ჩამოვიდა ჰურიასტანიდან ვიღაც წინასწარმეტყველი, სახელად აგაბოსი,
11 და მოვიდა ჩვენთან და აიღო პავლეს სარტყელი, შეიკრა თავის ფეხები და ხელები და თქვა: ამას ამბობს სულიწმიდა: კაცს, ვისიც არის ეს სარტყელი, ასე შეკრავენ იერუსალიმში იუდეველები და ხელში გადასცემენ წარმართებს.
12 ხოლო როგორც კი მოვისმინეთ ეს, ვევედრებოდით ჩვენც და ადგილობრივებიც, რომ არ ასულიყო იგი იერუსალიმში.
13 მაშინ მოგვიგო პავლემ და გვითხრა: რას აკეთებთ, ტირით და გულს მიტეხთ? რადგან მე არა მხოლოდ შესაკრავად, არამედ სიკვდილისთვისაც მზად ვარ იერუსალიმში უფალი იესოს სახელისთვის.
14 და რადგან ვერ დავარწმუნეთ იგი, გავჩუმდით და ვთქვით: ნება უფლისა იყოს.
- პავლე მოციქულის ასვლა იერუსალიმში მოწაფეებთან ერთად; იაკობ მოციქულთან და ხუცესებთან შეხვედრა
15 ხოლო ამ დღეების შემდეგ გავემზადეთ და ავედით იერუსალიმში.
16 და წამოვიდნენ ჩვენთან ერთად მოწაფეებიც კესარიიდან და მიგვიყვანეს მასთან, ვისთანაც უნდა გავჩერებულიყავით — ვინმე მნასონ კვიპრელთან, ძველ მოწაფესთან.
17 მივედით რა იერუსალიმში, სიხარულით მიგვიღეს ჩვენ ძმებმა.
18 ხოლო მეორე დღეს შევიდა პავლე ჩვენთან ერთად იაკობთან და ყველა ხუცესიც მოვიდა.
19 და მოიკითხა ისინი და სათითაოდ უამბობდა იმას, რაც აღასრულა ღმერთმა წარმართთა შორის მისი მსახურებით.
20 ხოლო როცა მოისმინეს, ადიდებდნენ ღმერთს; და უთხრეს მას: ხედავ, ძმაო, რამდენი ათასია იუდეველთა შორის მორწმუნე და ყველანი სჯულის მოშურნენი არიან.
21 ხოლო შენ შესახებ გაუგიათ, რომ მოსესგან განდგომას ასწავლი წარმართთა შორის მყოფ ყველა იუდეველს და ეუბნები, რომ არ წინადასცვითონ მათ თავის შვილებს, არც წეს-ჩვეულებებს მისდიონ.
22 მაშ, რა იქნება? უეჭველად შეიკრიბება ხალხი, რადგან გაიგეს, რომ მოსული ხარ.
- ხუცესთა რჩევა პავლესთვის წეს-ჩვეულებათა დაცვის შესახებ
23 ამიტომ ის გააკეთე, რასაც შენ გეუბნებით. არის ჩვენ შორის ოთხი კაცი, რომელთაც პირადი აღთქმა აქვთ დადებული;
24 ესენი წაიყვანე და განიწმიდე მათთან ერთად და გაიღე ხარჯი მათთვის, რათა მოიკვეცონ თმა, და გაიგოს ყველამ, რომ, რაც შენ შესახებ გაუგიათ, არ არის მართალი, არამედ შენ თავად მისდევ და იცავ სჯულს.
25 ხოლო მორწმუნე წარმართების შესახებ ჩვენ ვიმსჯელეთ და მივწერეთ, რომ ერიდონ ისინი ნაკერპავს და სისხლს და დამხრჩვალს და სიძვას.
26 მაშინ პავლემ წაიყვანა ის კაცები და მეორე დღეს მათთან ერთად განიწმიდა; შევიდა ტაძარში და აუწყა განწმედის დღეების დასრულების შესახებ, როცა თითოეული მათგანისთვის უნდა შეწირულიყო შესაწირავი.
- ასიიდან მოსული იუდეველების მიერ ხალხის აღშფოთება პავლეს წინააღმდეგ
27 ხოლო როდესაც უნდა დასრულებულიყო შვიდი დღე, იუდეველებმა, რომლებიც ასიიდან იყვნენ, იხილეს იგი ტაძარში და აღაშფოთეს მთელი ხალხი და დაადეს მას ხელი
28 და ყვიროდნენ: კაცნო ისრაელელნო, შეგვეწიეთ! ეს არის კაცი, რომელიც ერის და სჯულის და ამ ადგილის საწინააღმდეგოს ასწავლის ყველას ყველგან და თანაც წარმართებიც შეიყვანა ტაძარში და წაბილწა ეს წმიდა ადგილი, —
29 რადგან მანამდე ენახათ ტროფიმე ეფესელი ქალაქში მასთან ერთად და ეგონათ, რომ ტაძარში შეიყვანა იგი პავლემ.
30 და აღიძრა მთელი ქალაქი და შეგროვდა ხალხი და შეიპყრეს პავლე და როცა მიათრევდნენ მას ტაძრიდან გარეთ, მყისვე დაიკეტა კარები.
31 ხოლო როდესაც აპირებდნენ მის მოკვლას, მიუვიდა ამბავი რაზმის ათასისთავს, რომ მთელი იერუსალიმი ამბოხებული იყო.
- ათასისთავის მიერ პავლეს გამოხსნა და ციხე-სიმაგრეში წაყვანა
32 მან მაშინვე წამოიყვანა ჯარისკაცები და ასისთავები და ისწრაფა მათკენ, ხოლო მათ, როცა დაინახეს ათასისთავი და ჯარისკაცები, შეწყვიტეს პავლეს ცემა.
33 მაშინ მიუახლოვდა ათასისთავი, გამოიყვანა იგი და ბრძანა, შეეკრათ ორი ჯაჭვით, და გამოიკითხა, ვინ იყო და რა ჰქონდა ჩადენილი.
34 და ხალხში სხვადასხვა რამეს ყვიროდნენ და რადგან ვერ შეძლო მან შფოთის გამო დანამდვილებით ვერაფრის გაგება, ბრძანა მისი წაყვანა ციხე-სიმაგრეში;
35 ხოლო როდესაც კიბის საფეხურებს მიაღწია, ხელში აიყვანეს იგი ჯარისკაცებმა ხალხის მოძალების გამო,
36 რადგან მიჰყვებოდა ხალხის სიმრავლე და ყვიროდა: სიკვდილი მაგას!
37 და როცა უნდა შეეყვანათ ციხე-სიმაგრეში, უთხრა პავლემ ათასისთავს: თუ შეიძლება, რომ რამე გითხრა შენ? ხოლო მან უთხრა: ბერძნული იცი?
38 მაშ, შენ არა ხარ ის ეგვიპტელი, რომელმაც ამ დღეების წინ აღაშფოთა და გაიყვანა უდაბნოში ოთხი ათასი სიკარიელი კაცი?
39 და უთხრა მას პავლემ: მე ვარ იუდეველი კაცი, კილიკიის ტარსიდან, არცთუ ისე უმნიშვნელო ქალაქის მოქალაქე, და გევედრები შენ, ნება დამრთე, დაველაპარაკო ხალხს.
40 და როდესაც ნება დართო მან, დადგა პავლე საფეხურებზე და ხელით ანიშნა ხალხს; და როცა სრული სიჩუმე ჩამოვარდა, მიმართა ებრაულ ენაზე და უთხრა:
510,22,0,
- პავლე მოციქულის სიტყვა იუდეველთა მიმართ
1 კაცნო ძმანო და მამანო, ისმინეთ ახლა ჩემი გამამართლებელი სიტყვა თქვენ წინაშე.
2 და როდესაც გაიგეს, რომ ებრაულ ენაზე მიმართავდა მათ, უფრო მეტად გაჩუმდნენ; და თქვა:
3 მე ვარ კაცი იუდეველი, დაბადებული კილიკიის ტარსში, აღზრდილი ამ ქალაქში გამალიელის ფერხთით, ზედმიწევნით განსწავლული მამათა სჯულში, მოშურნე ღვთისა, როგორც თქვენ ყველანი ხართ დღეს,
4 რომელიც ამ გზის მიმდევართ სასიკვდილოდ ვდევნიდი, ბორკილებს ვადებდი და გადავცემდი საპყრობილეს მამაკაცებსაც და დედაკაცებსაც,
5 როგორც დამემოწმება მე მღვდელმთავარი და ყველა უხუცესი. მათ გადმომცეს წერილები დამასკოში მყოფი ძმებისთვის და წავედი, რომ წამომეყვანა იქ მყოფნი, ბორკილებდადებულნი, იერუსალიმში, რათა დასჯილიყვნენ.
6 და იყო, როცა მე მივდიოდი და ვუახლოვდებოდი დამასკოს, შუადღისას უეცრად ზეციდან გამობრწყინდა დიდი ნათელი ჩემ გარშემო,
7 და დავვარდი მიწაზე და გავიგონე ხმა, რომელმაც მითხრა მე: სავლე, სავლე, რად მდევნი მე?
8 ხოლო მე მივუგე ვინ ხარ, უფალო? და მითხრა მე: მე ვარ იესო ნაზორეველი, რომელსაც შენ მდევნი.
9 და ვინც ჩემთან იყვნენ, ნათელი იხილეს და შეეშინდათ, ხოლო ხმა, რომელიც მეუბნებოდა მე, არ ესმოდათ;
10 და ვუთხარი: რა ვქნა, უფალო? ხოლო უფალმა მითხრა მე: ადექი და შედი დამასკოში და იქ გეტყვიან ყველაფერს, რაც ნაბრძანებია, რომ გააკეთო შენ.
11 და რაკი ვერაფერს ვხედავდი იმ ნათლის დიდებისგან, ხელი ჩამკიდეს ჩემთან მყოფებმა და შევედი დამასკოში.
12 ხოლო ვინმე ანანია, კაცი სჯულისამებრ ღვთისმოშიში, ვის შესახებაც მოწმობდა დამასკოს მკვიდრი ყველა იუდეველი,
13 მოვიდა ჩემთან, წარმომიდგა და მითხრა მე: სავლე, ძმაო, აგეხილოს თვალები. — და მე მაშინვე დავინახე იგი.
14 და მან მითხრა მე: ჩვენი მამების ღმერთმა გამოგირჩია შენ, რათა შეიცნო მისი ნება და იხილო ის მართალი და მოისმინო ხმა მისი პირიდან,
15 რომ იყო მოწმე ყოველი კაცის წინაშე იმისი, რაც იხილე და ისმინე.
16 და ახლა რაღას აყოვნებ? ადექი და ნათელიღე და განიბანე შენი ცოდვებისგან და მოუხმე უფლის სახელს.
17 და იყო, როცა მივბრუნდი იერუსალიმში და ვლოცულობდი ტაძარში, მომიცვა მე გაოგნებამ,
18 და ვიხილე იგი და მითხრა მე: იჩქარე და გადი სასწრაფოდ იერუსალიმიდან, რადგან არ მიიღებენ შენს მოწმობას ჩემ შესახებ.
19 და მე ვთქვი: უფალო, მათ იციან, რომ მე ვიყავი, ვინც საპყრობილეში ვყრიდი და შესაკრებლებში ვცემდი შენს მორწმუნეებს;
20 და როცა იღვრებოდა სისხლი სტეფანესი, შენი მოწამისა, მეც ვიყავი ზედამხედველი და ვიწონებდი მის მკვლელობას და ვდარაჯობდი მის მკვლელთა სამოსს.
21 და მითხრა მე: წადი, რადგან შორს, წარმართებთან მიგავლენ შენ.
- პავლეს სიტყვის გამო ხალხის აღშფოთება და ათასისთავის გადაწყვეტილება
22 და უსმენდნენ მას ამ სიტყვამდე და აიმაღლეს ხმა და თქვეს: აღიგავოს პირისაგან მიწისა ასეთი კაცი, რადგან არ არის იგი ღირსი სიცოცხლისა.
23 და როცა ისინი ყვიროდნენ და ისროდნენ სამოსს და მტვერს ყრიდნენ ჰაერში,
24 ბრძანა ათასისთავმა მისი შეყვანა ციხე-სიმაგრეში, და თქვა: შოლტის ცემით დაიკითხოს, რათა გავიგო, რა მიზეზის გამო უყვიროდნენ მას ასე.
25 და როცა განართხეს იგი ღვედებით, უთხრა პავლემ იქვე მდგომ ასისთავს: განა რომაელი კაცის განუსჯელად გაშოლტვის უფლება გაქვთ თქვენ?
26 როგორც კი ეს გაიგონა ასისთავმა, მივიდა და აუწყა ათასისთავს და უთხრა: იცი, რის გაკეთებას აპირებ? ეს კაცი რომაელია.
27 და მივიდა ათასისთავი და უთხრა მას: მითხარი მე, რომაელი ხარ შენ? ხოლო მან უთხრა: ჰო.
28 და მიუგო ათასისთავმა: მე დიდი თანხით მოვიპოვე ეს მოქალაქეობა; ხოლო პავლემ უთხრა: მე კი — დაბადებით.
29 მაშინ მყისვე უკან დაიხიეს იმათ, ვინც მის დაკითხვას აპირებდა, და ათასისთავსაც შეეშინდა, როცა გაიგო, რომ რომაელია, მან კი ბორკილები დაადებინა მისთვის.
30 ხოლო მეორე დღეს, როდესაც მოინდომა დაზუსტებით გაეგო, რას აბრალებდნენ იუდეველები, მოხსნა ბორკილები და ბრძანა მღვდელმთავრებისა და მთელი საკრებულოს შეკრება; და მოიყვანა პავლე და დააყენა მათ წინაშე;
510,23,0,
- პავლე მოციქული მღვდელმთავართა და საკრებულოს წინაშე
1 და მიაპყრო მზერა პავლემ კრებულს და თქვა: კაცნო ძმანო, მე მთელი კეთილსინდისიერებით ვმოქალაქეობდი ღვთის წინაშე ამ დღემდე.
2 ხოლო მღვდელმთავარმა ანანიამ უბრძანა თავის წინ მდგომთ, ტუჩებში ეცემათ მისთვის.
3 მაშინ პავლემ უთხრა მას: შენს ცემას აპირებს ღმერთი, კედელო შეფეთქილო! და შენ ზიხარ ჩემს მსაჯულად სჯულისამებრ და უსჯულოდ ბრძანებ ჩემს ცემას?!
4 ხოლო წინ მდგომებმა უთხრეს: ღვთის მღვდელმთავარს აგინებ?
5 უთხრა პავლემ: არ ვიცოდი, ძმებო, რომ მღვდელმთავარია; რადგან წერია: შენი ერის მთავარზე არ თქვა აუგი (გამ.22,28).
6 და როცა მიხვდა პავლე, რომ ერთ მხარეს არიან სადუკევლები, ხოლო მეორე მხარეს ფარისევლები, შესძახა საკრებულოში: კაცნო ძმანო, მე ფარისეველი ვარ, ძე ფარისევლისა, და სასოებისა და მკვდართა აღდგომის გამო განვისჯები.
7 და როცა ეს თქვა მან, ჩამოვარდა უთანხმოება ფარისეველთა და სადუკეველთა შორის და გაიყო კრებული,
8 რადგან სადუკევლები ამბობდნენ: არ არსებობს აღდგომა, არც ანგელოზი, არც სული, ხოლო ფარისევლები აღიარებდნენ ორივეს.
9 და ატყდა დიდი ყვირილი და ადგნენ მწიგნობრები ფარისეველთა მხრიდან, კამათობდნენ და ამბობდნენ: ცუდს ვერაფერს ვხედავთ ამ კაცში; იქნებ სული ელაპარაკა მას ან ანგელოზი? ნუ ვართ ღვთისმბრძოლნი.
10 და როცა უთანხმოება გაძლიერდა, შეეშინდა ათასისთავს, რომ შუაზე არ გაეგლიჯათ მათ პავლე, და უბრძანა ჯარისკაცებს, ჩასულიყვნენ და გამოეტაცათ იგი მათგან და მიეყვანათ ციხე-სიმაგრეში.
11 ხოლო მეორე ღამეს გამოეცხადა მას უფალი და უთხრა: გამხნევდი, პავლე, რადგან როგორც მოწმობდი ჩემ შესახებ იერუსალიმში, ისე გმართებს შენ რომშიც მოწმობა.
- იუდეველთა შეთქმულება პავლეს მოსაკლავად
12 და როცა გათენდა, შეიკრიბნენ ვიღაც იუდეველები, და დაიფიცეს და თქვეს, რომ არ ეჭამათ, არც ესვათ, ვიდრე არ მოკლავდნენ პავლეს.
13 და იყო ორმოცზე მეტი, ვინც ეს შეთქმულება მოაწყო.
14 ისინი მივიდნენ მღვდელმთავრებთან და უხუცესებთან და უთხრეს: ფიცით დავიფიცეთ, რომ არაფერი შევჭამოთ, ვიდრე არ მოვკლავთ პავლეს.
15 ამიტომ ახლა თქვენ საკრებულოსთან ერთად შეატყობინეთ ათასისთავს, რომ ხვალ ჩამოიყვანოს იგი თქვენთან, ვითომ აპირებთ, ზედმიწევნით გამოიძიოთ მის შესახებ, ხოლო ჩვენ, ვიდრე მოგიახლოვდებათ იგი, მზად ვიქნებით მის მოსაკლავად.
- შეთქმულების გამხელა პავლეს დისწულის მიერ
16 და გაიგონა პავლეს დისწულმა, რომ ჩასაფრებას აპირებდნენ, მივიდა და შევიდა ციხეში და უთხრა პავლეს.
17 ხოლო პავლემ მოუხმო ერთერთ ასისთავს და უთხრა: ეს ჭაბუკი მიიყვანე ათასისთავთან, რადგან აქვს მისთვის რაღაც სათქმელი.
18 ხოლო მან წაიყვანა იგი და მიიყვანა ათასისთავთან და უთხრა: პატიმარმა პავლემ მომიხმო მე და მთხოვა, ეს ჭაბუკი მომეყვანა შენთან, რადგან რაღაც აქვს შენთვის სათქმელი.
19 და მოჰკიდა მას ხელი ათასისთავმა და გაიყვანა ცალკე და ეკითხებოდა: რა არის, რა გაქვს ჩემთვის სათქმელი?
20 ხოლო მან უთხრა: იუდეველები შეთანხმდნენ, გთხოვონ შენ, რომ ხვალ პავლე ჩაიყვანო საკრებულოში, ვითომ აპირებენ, ზედმიწევნით გამოიკითხონ რაღაც მის შესახებ,
21 ამიტომ შენ ნუ ენდობი მათ, რადგან ჩასაფრებულია მათგან ორმოცზე მეტი კაცი, რომლებმაც დაიფიცეს, რომ არც ჭამონ, არც სვან, ვიდრე არ მოკლავენ მას, და ახლა მზად არიან და ელიან შენგან ბრძანებას.
22 ხოლო ათასისთავმა გაუშვა ჭაბუკი და უბრძანა: არავის უთხრა, რომ ეს შემატყობინე მე.
- პავლეს გაგზავნა მმართველთან ბადრაგით კესარიაში
23 და მოუხმო ვიღაც ორ ასისთავს და უთხრა: გაამზადეთ ორასი ჯარისკაცი, რათა გაჰყვნენ კესარიამდე, და სამოცდაათი ცხენოსანი და ორასი შუბოსანი ღამის მესამე ჟამისთვის,
24 და მოიყვანეთ სახედარი, რათა შესვან პავლე და დაცვით მიიყვანონ მმართველ ფელიქსთან.
25 და მისწერა ამგვარი წერილი:
26 კლავდიუს ლუსია — ღირსეულ მმართველ ფელიქსს, გიხაროდეს.
27 ეს კაცი შეეპყროთ იუდეველებს და აპირებდნენ მის მოკვლას და მივადექი ჯარისკაცებითურთ და გამოვიხსენი იგი, როცა შევიტყვე, რომ რომაელია.
28 და მინდოდა, გამეგო მიზეზი, რის გამოც ბრალს სდებდნენ მას, და ჩავიყვანე იგი მათ საკრებულოში
29 და აღმოვაჩინე, რომ ბრალს სდებდნენ თავისი სჯულის საკითხთა გამო, და არანაირი ბრალი, ღირსი სიკვდილისა ან ბორკილებისა, არა აქვს.
30 ხოლო როდესაც მეუწყა მე, რომ ამ კაცის წინააღმდეგ შეთქმულების მოწყობას აპირებდნენ იუდეველები, მაშინვე გამოვგზავნე შენთან და ვუბრძანე მის ბრალმდებლებსაც, დაგლაპარაკებოდნენ შენ მის შესახებ; ჯანმრთელად იყავი.
31 ხოლო ჯარისკაცებმა, როგორც მათ უბრძანეს, წაიყვანეს პავლე და მიიყვანეს ღამით ანტიპატრისში
32 და მეორე დღეს გადააბარეს ცხენოსნებს, რომ წაეყვანათ იგი, ხოლო თავად დაბრუნდნენ ციხე-სიმაგრეში.
33 და მათ, კესარიაში რომ შევიდნენ, გადასცეს წერილი მმართველს და პავლეც წარუდგინეს მას.
34 და წაიკითხა მმართველმა და ჰკითხა, თუ რომელი ოლქიდან იყო, და როცა შეიტყო, რომ კილიკიიდან, უთხრა:
35 მოგისმენ შენ, როცა შენი ბრალმდებლებიც მოვლენ; — და ბრძანა, ჰეროდეს პრეტორიუმში დაცვის ქვეშ ჰყოლოდათ იგი.
510,24,0,
- ტერტულუსის მიერ პავლესთვის ბრალის დადება ფელიქსის წინაშე
1 ხუთი დღის შემდეგ ჩავიდა მღვდელმთავარი ანანია უხუცესებთან და ერთ რიტორ ტერტულუსთან ერთად, რომლებმაც უჩივლეს მმართველთან პავლეს.
2 და როდესაც მოუხმეს მას, დაიწყო ბრალის დადება ტერტულუსმა და თქვა:
3 დიდი მშვიდობა მოვიპოვეთ შენ მიერ და კეთილდღეობა მიეცა ამ ხალხს შენი მზრუნველობით, რასაც ყველგან და ყოველთვის დიდი მადლიერებით ვიღებთ, ღირსეულო ფელიქს;
4 ხოლო ზედმეტად რომ არ დაგღალო შენ, გთხოვ, ჩვენი მოკლე სიტყვა მოისმინო შენი სულგრძელებით,
5 რადგან ვიპოვეთ ეს კაცი, მავნე და შფოთის აღმძვრელი ქვეყნიერებაზე ყველა იუდეველს შორის, და ნაზორეველთა მწვალებლობის წინამძღვარი,
6 რომელიც ტაძრის წაბილწვასაც ცდილობდა; შევიპყარით იგი და ჩვენი სჯულისამებრ გვინდოდა განსჯა.
7 მაგრამ მოვიდა ლუსია ათასისთავი, დიდი ძალა იხმარა, გამოგვტაცა ჩვენ ხელიდან და შენთან გამოგზავნა
8 და ბრძანა, მისი ბრალმდებლებიც მოვსულიყავით შენთან; მისგან შეგიძლია გაიგო, როცა შენ თვითონ განსჯი, იმ ყველაფრის შესახებ, რაშიც ჩვენ ბრალს ვდებთ მას.
9 და ეთანხმებოდნენ იუდეველებიც და ამტკიცებდნენ, რომ ეს ასეა.
- პავლე მოციქულის მიერ თავის დაცვა ფელიქსის წინაშე
10 და მიუგო პავლემ, როცა ანიშნა მას მმართველმა, და თქვა: ვიცი, რომ მრავალი წელი ხარ მსაჯული ამ ხალხისა, ამიტომ უფრო გულმოდგინედ დავიცავ თავს;
11 შენ შეგიძლია, გაიგო, რომ თორმეტ დღეზე მეტი არ არის, რაც ავედი იერუსალიმში თაყვანის საცემად;
12 და არც ტაძარში ვუნახივარ მათ მე ვინმესთან მოსაუბრე, არც ხალხი წამიქეზებია ამბოხისკენ არც შესაკრებლებში და არც ქალაქში,
13 არც შეუძლიათ, წარმოადგინონ შენ წინაშე ის, რის გამოც ახლა ბრალს მდებენ მე.
14 ხოლო ამას ვაღიარებ შენ წინაშე, რომ ამ გზით, რომელსაც ეგენი მწვალებლობას უწოდებენ, ასე ვემსახურები მამათა ღმერთს და მწამს ყველაფერი, რაც სჯულშია და რაც წინასწარმეტყველებებშია დაწერილი.
15 მაქვს ღვთისადმი სასოება, რომელსაც თავად ეგენიც ელიან, რომ უნდა მოხდეს აღდგომა მკვდართა, მართალთა და ცრუთა.
16 ამისთვის თვითონაც ვიღვწი, რომ უმწიკვლო სინდისი მქონდეს ღვთისა და კაცთა წინაშე მუდამ.
17 და მრავალი წლის შემდეგ მოვედი ჩემი ხალხისთვის მოწყალების და შესაწირავის გადასაცემად,
18 რომლის დროსაც მე განწმედილი, ტაძარში ხალხისა და შფოთის გარეშე მნახა ზოგიერთმა ასიელმა იუდეველმა,
19 რომლებიც უნდა მოსულიყვნენ შენ წინაშე და დაედოთ ბრალი, თუ რამე ჰქონდათ ჩემი საწინააღმდეგო.
20 ან თვითონ მაგათ თქვან, რა სიცრუე ნახეს ჩემში, როცა ვიდექი საკრებულოს წინაშე,
21 ნუთუ იმ ერთი სიტყვის გამო, რომელიც ხმამაღლა ვთქვი, როცა ვიდექი მათ შორის? მკვდართა აღდგომის გამო განვისჯები მე დღეს თქვენ მიერ.
22 ხოლო ეს რომ მოისმინა ფელიქსმა, ზედმიწევნით იცოდა რა ამ გზის შესახებ, ვადა გადაუდო მათ და თქვა: როცა ლუსია ათასისთავი ჩამოვა, მაშინ გამოვიძიებ თქვენს საქმეს.
23 და უბრძანა ასისთავს პავლეს დაცვა, რომ თავისუფლად ყოფილიყო და არავის დაეშალა მისიანებისთვის მისი მსახურება ან შესვლა მასთან.
24 ხოლო რამდენიმე დღის შემდეგ მოვიდა ფელიქსი დრუსილასთან, თავის ცოლთან, ერთად, რომელიც იყო იუდეველი, და მოუხმო პავლეს და მოისმინა მისგან იესო ქრისტეს სარწმუნოების შესახებ.
25 და როცა იგი საუბრობდა სამართლიანობის და თავშეკავების და მომავალი სამსჯავროს შესახებ, შეშინდა ფელიქსი და უთხრა: ახლა წადი და როცა დროს გამოვნახავ, მოგიხმობ შენ. —
26 და ამასთან იმედი ჰქონდა, რომ ფულს მიიღებდა პავლესგან, რათა გაეთავისუფლებინა იგი; ამიტომაც ხშირ-ხშირად უხმობდა და ესაუბრებოდა მას.
27 ხოლო როცა ორი წელი გავიდა, მოვიდა ფელიქსის შემცვლელი პორციუს ფესტუსი, და რადგან უნდოდა ფელიქსს იუდეველთა მომადლიერება, დატოვა პავლე შებორკილი.
510,25,0,
- იუდეველთა მზაკვრული თხოვნა ფესტუსისადმი
1 ფესტუსი, ოლქი რომ ჩაიბარა, სამი დღის შემდეგ კესარიიდან იერუსალიმში ავიდა.
2 და მღვდელმთავარმა და წარჩინებულმა იუდეველებმა უჩივლეს მასთან პავლეს და ევედრებოდნენ მას
3 და სთხოვდნენ, გაეღო წყალობა და მოეხმო იგი იერუსალიმში, რადგან აპირებდნენ ჩასაფრებას და მის მოკვლას გზაზე.
4 ხოლო ფესტუსმა მიუგო, რომ პავლე დაცვის ქვეშ იმყოფებოდა კესარიაში და მალე თვითონაც აპირებდა იქ გამგზავრებას.
5 ამიტომ ვისაც თქვენ შორის შეუძლია, — თქვა მან, — ჩემთან ერთად წამოვიდეს და თუ რამე არის ამ კაცში უჯერო, ბრალი დასდოს მას.
- პავლეს და იუდეველთა დაპირისპირება ფესტუსის წინაშე; პავლეს მიერ კეისრის სამსჯავროს მოთხოვნა
6 და დაჰყო მათთან არა უმეტეს ათი დღისა და ჩავიდა კესარიაში და მეორე დღეს დაჯდა მსაჯულის ტახტზე და ბრძანა, მოეყვანათ პავლე.
7 და როცა მოვიდა იგი, გარშემოერტყნენ მას იერუსალიმიდან ჩამოსული იუდეველები და პავლეს მრავალი და მძიმე ბრალდება წაუყენეს, რომლის დამტკიცებაც არ შეეძლოთ.
8 ხოლო მან თავის დასაცავად თქვა: არც იუდეველთა სჯულის, არც ტაძრის, არც კეისრის წინაშე არაფერი შემიცოდავს.
9 ფესტუსს უნდოდა იუდეველთა მომადლიერება და მიუგო პავლეს და უთხრა: გინდა იერუსალიმში ასვლა, რათა იქ განისაჯო ამის გამო ჩემ წინაშე?
10 და უთხრა პავლემ: კეისრის მსაჯულის ტახტის წინაშე ვდგავარ, სადაც მართებულია ჩემი განსჯა. იუდეველებისთვის არაფერი დამიშავებია, როგორც შენც უკეთესად იცი;
11 თუ ვაშავებ და სიკვდილის ღირსი რამე ჩამიდენია, არ გავექცევი სიკვდილს, ხოლო თუ არ არსებობს ის, რაშიც ესენი ბრალს მდებენ მე, არავის შეუძლია ჩემი გადაცემა მათთვის. კეისარს მივმართავ!
12 მაშინ ფესტუსი მოელაპარაკა სათათბიროს და მიუგო: კეისარს მიმართე? კეისართან წახვალ!
- ფესტუსის მიმართვა მეფე აგრიპასადმი პავლეს საკითხის გასარკვევად
13 და როცა გავიდა რამდენიმე დღე, მეფე აგრიპა და ბერენიკე ჩავიდნენ კესარიაში ფესტუსის მოსაკითხად.
14 და რადგან მრავალი დღე დაჰყვეს იქ, ფესტუსმა მოახსენა მეფეს პავლეს შესახებ და უთხრა: ერთი კაცია დარჩენილი, ფელიქსისგან შებორკილი,
15 რომლის გამოც, ვიყავი რა იერუსალიმში, იჩივლეს მღვდელმთავრებმა და იუდეველთა უხუცესებმა და ითხოვდნენ მის დასჯას,
16 რომელთაც მივუგე: არ არის რომაელთა წესი, გადასცენ კაცი სასიკვდილოდ, ვიდრე ბრალდებულს პირისპირ არ დაუყენებენ ბრალმდებლებს და არ მისცემენ საშუალებას, თავი დაიცვას ბრალდებისგან.
17 ამიტომ როდესაც შეიკრიბნენ ისინი აქ, დაუყოვნებლივ, მეორე დღესვე დავჯექი მსაჯულის ტახტზე და ვბრძანე, მოეყვანათ ის კაცი,
18 რომლის გამოც წარდგნენ ბრალმდებლები და ვერანაირი ბრალდება ვერ წაუყენეს, რასაც ვვარაუდობდი;
19 რაღაც კამათიც ჰქონდათ მასთან საკუთარ სარწმუნოებაზე და ვიღაც იესოსთან დაკავშირებით, რომელიც მოკვდა და რომელზეც პავლე ამტკიცებდა, რომ ცოცხალია.
20 და საგონებელში ჩავარდნილმა ამ კამათის გამო ვუთხარი მას, თუ ისურვებდა წასვლას იერუსალიმში და იქ განსჯას ამის გამო.
21 ხოლო პავლემ მოითხოვა, დაცვის ქვეშ ყოფილიყო იგი, სანამ სევასტოსი განსჯიდა; და ვბრძანე მისი დაცვა, ვიდრე გავგზავნი მას კეისართან.
22 და აგრიპამ უთხრა ფესტუსს: მინდა მეც მაგ კაცის მოსმენა. ხოლო მან უთხრა: ხვალ მოუსმენ მას.
23 და მეორე დღეს მოვიდნენ აგრიპა და ბერენიკე მთელი ბრწყინვალებით და შევიდნენ სასამართლო დარბაზში ათასისთავებთან და ქალაქის წარჩინებულ კაცებთან ერთად; და როცა ბრძანა ფესტუსმა, მოიყვანეს პავლე.
24 და თქვა ფესტუსმა: მეფე აგრიპავ და ყოველნო კაცნო, რომლებიც ჩვენთან ერთად ხართ, ხედავთ ამას, რომლის გამოც იუდეველთა მთელი სიმრავლე მთხოვდა მე იერუსალიმში და აქაც ღაღადებდნენ: აღარ უნდა იცოცხლოს მაგან.
25 ხოლო მე მივხვდი, რომ არაფერი, ღირსი სიკვდილისა, არ ჩაუდენია მას; და როცა მან თვითონ მოითხოვა, მიემართა სევასტოსისთვის, გადავწყვიტე, გამეგზავნა იგი,
26 რომლის შესახებაც დაზუსტებით არაფერი მაქვს ხელმწიფისთვის მისაწერი; ამიტომ მოვიყვანე იგი თქვენ წინაშე და უფრო კი შენ წინაშე, მეფე აგრიპავ, რათა მოძიების შემდეგ ვიცოდე, რა მივწერო,
27 რადგან არაგონივრულად მიმაჩნია მე, გავუგზავნო შებორკილი და მისი ბრალდება კი არ ვაუწყო.
510,26,0,
- პავლე მოციქულის მიერ თავის დაცვა აგრიპას წინაშე
1 ხოლო აგრიპამ უთხრა პავლეს: ნება გეძლევა შენ, საკუთარ თავზე ილაპარაკო. მაშინ პავლემ გაიწოდა ხელი და თავის დასაცავად თქვა:
2 იმ ყველაფრის გამო, რასაც მაბრალებენ იუდეველები, მეფე აგრიპავ, თავი მიმაჩნია ნეტარად, რადგან შენ წინაშე ვაპირებ დღეს თავის დაცვას,
3 მით უმეტეს, რომ შენ იუდეველთა ყველა წეს-ჩვეულებისა და სადავო საკითხის მცოდნე ხარ; ამიტომ გევედრები, სულგრძელებით მომისმინო მე:
4 ჩემი ცხოვრება სიყრმიდან, თავიდანვე გავატარე ჩემს ხალხს შორის იერუსალიმში, იცის ყველა იუდეველმა;
5 ვინც თავიდანვე მიცნობდა მე, თუ სურთ, დამემოწმებიან, რომ ჩვენი სარწმუნოების უმკაცრესი მოძღვრების შესაბამისად ვცხოვრობდი როგორც ფარისეველი;
6 და ახლა ვდგავარ და განვისჯები სასოების გამო, რომელიც ღვთის მიერ იყო აღთქმული ჩვენი მამებისთვის
7 და რომლისთვისაც ჩვენი თორმეტი ტომი გულმოდგინედ დღე და ღამე მსახურობს და იმედი აქვს, რომ აღსრულდება; ამ სასოების გამო ბრალს მდებენ იუდეველები, მეფე აგრიპავ.
8 რა, არასარწმუნოდ მიგაჩნიათ თქვენ, რომ ღმერთი მკვდრებს აღადგენს?
9 მეც მეგონა, რომ იესო ნაზორეველის სახელის საწინააღმდეგოდ მმართებდა, მრავალი რამ მომემოქმედებინა,
10 რაც ჩავიდინე კიდეც იერუსალიმში, და წმიდათაგან მრავალი მე დავამწყვდიე საპყრობილეებში მღვდელმთავართაგან მიღებული ძალაუფლებით და როცა ხოცავდნენ მათ, ვეთანხმებოდი.
11 და ყველა შესაკრებელში ხშირად ვსჯიდი მათ და ვაიძულებდი გმობას და უფრო მეტად გაშმაგებული მათზე გარშემო ქალაქებშიც კი ვდევნიდი.
12 როცა ამისთვის მივდიოდი დამასკოში მღვდელმთავართაგან მიღებული ძალაუფლებით და უფლებამოსილებით,
13 შუადღისას გზაზე ვიხილე, მეფეო, ზეციდან მზეზე უბრწყინვალესი ნათელი, რომელიც გამოგვიბრწყინდა მე და ჩემს თანამგზავრებს.
14 და როცა ჩვენ ყველანი მიწაზე დავცვივდით, გავიგონე ხმა მეტყველი, რომელიც მეუბნებოდა მე ებრაულ ენაზე: სავლე, სავლე, რად მდევნი მე? ძნელია შენთვის, დეზს წიხლი ჰკრა.
15 და მე ვუთხარი: ვინ ხარ, უფალო? ხოლო მან მითხრა: მე ვარ იესო, რომელსაც შენ მდევნი;
16 მაგრამ ადექი და დადექი ფეხზე, რადგან იმისთვის გეჩვენე შენ, რომ გამოგარჩიო მსახურად და მოწმედ იმისა, რაც იხილე და რასაც გიჩვენებ შენ.
17 და დაგიხსნი შენ ამ ერისგან და წარმართთაგან, რომლებთანაც მე მიგავლენ შენ,
18 რათა აუხილო მათ თვალები, რომ მოიქცნენ ბნელიდან ნათლისაკენ, ეშმაკის ხელმწიფებიდან ღვთისაკენ, რათა მიიღონ მათ ცოდვათა მიტევება და წილი განწმედილთა შორის, რომელთაც სწამთ ჩემი, —
19 რის გამოც, მეფე აგრიპავ, არ ვეურჩე ზეციურ ჩვენებას,
20 არამედ თავიდან ვუქადაგებდი იმათ, ვინც დამასკოში და იერუსალიმში იყო, და მერე ჰურიასტანის მთელ ქვეყანასა და წარმართებს, რათა მოენანიებინათ და მოქცეულიყვნენ ღვთისაკენ და სინანულის ღირსი საქმეები ეკეთებინათ.
21 ამის გამო შემიპყრეს მე იუდეველებმა ტაძარში და ცდილობდნენ ჩემს მოკვლას;
22 მაგრამ ღვთის შეწევნით ამ დღემდე ვდგავარ და ვმოწმობ მცირესთვისაც და დიდისთვისაც, და არაფერს ვამბობ იმის გარდა, რაზეც წინასწარმეტყველები და მოსე ამბობდნენ, რომ უნდა მომხდარიყო;
23 რომ უნდა ვნებულიყო ქრისტე და პირველი აღმდგარიყო მკვდრეთით, რათა ნათელი ეუწყებინა ამ ერისთვის და წარმართთათვის.
24 და როცა იგი ამას ამბობდა თავის დასაცავად, ფესტუსმა ხმამაღლა თქვა: შეიშალე, პავლე, დიდმა წიგნიერებამ შეშლილობამდე მიგიყვანა შენ.
25 ხოლო პავლემ უთხრა: არ შევშლილვარ, ღირსეულო ფესტუს, არამედ ჭეშმარიტ და კეთილგონივრულ სიტყვებს წარმოვთქვამ,
26 რადგან უწყის ამის შესახებ მეფემ, რომელსაც განცხადებულად ვესაუბრები, რადგან არ მჯერა, რომ ამაში მისთვის რამე არის დაფარული, რადგან დაფარულ ადგილას არ მომხდარა ეს;
27 გწამს, მეფე აგრიპავ, წინასწარმეტყველთა? ვიცი, რომ გწამს.
28 ხოლო აგრიპამ უთხრა პავლეს: ეს ცოტაა, რომ დამარწმუნო, გავხდე ქრისტიანი.
29 და პავლემ უთხრა: ვლოცულობ ღვთის მიმართ, ცოტაა თუ ბევრი, არა მხოლოდ შენ, არამედ ყველა, ვინც მისმენს მე დღეს, გახდეს ისეთი, როგორიც მე ვარ ამ ბორკილების გარეშე.
30 და როდესაც ეს თქვა მან, ადგა მეფე, და მმართველი და ბერენიკე მათთან ერთად მსხდომნი,
31 და როცა მიდიოდნენ, ელაპარაკებოდნენ ერთმანეთს და ამბობდნენ: არაფერს სიკვდილის ან ბორკილების ღირსს არ აკეთებს ეს კაცი.
32 ხოლო აგრიპამ უთხრა ფესტუსს: შეიძლებოდა ამ კაცის განთავისუფლება, რომ არ მოეთხოვა კეისრის სამსჯავრო.
510,27,0,
- პავლეს მგზავრობა კესარიიდან კრეტამდე
1 ხოლო როდესაც გადაწყდა, რომ ჩვენ გემით უნდა გაგვეცურა იტალიისკენ, გადასცეს პავლე და ზოგი სხვა პატიმარი ასისთავს, სახელად იულიუსს, სევასტოსის რაზმიდან.
2 და როდესაც ავედით ადრამიტიონის გემზე, რომელსაც უნდა გაევლო ასიის ადგილები, და გავემგზავრეთ, ჩვენთან ერთად იმყოფებოდა თესალონიკელი არისტარქე მაკედონიელი.
3 და მეორე დღეს ჩავედით სიდონში და კაცთმოყვარეობა გამოიჩინა იულიუსმა პავლეს მიმართ და ნება დართო, მეგობრებთან მისულიყო და შემწეობა მიეღო.
4 და იქიდან გავემგზავრეთ და გავცურეთ კვიპროსისკენ საპირისპირო ქარების გამო.
5 გადავცურეთ ზღვა კილიკიის და პამფილიის გასწვრივ და ჩავედით ლიკიის ქალაქ მირაში.
6 და ნახა იქ ასისთავმა ალექსაანდრიის გემი, რომელიც მიცურავდა იტალიაში, და ჩაგვსხა ჩვენ მასში.
7 და მრავალი დღე ნელა მივცურავდით და ძლივს მივაღწიეთ კნიდოსს, რადგან ქარი არ გვიშვებდა ჩვენ, და მივცურეთ კრეტასთან სალმონეს მხრიდან
8 და ძლივს ავუარეთ მას გვერდი და მივედით ერთ ადგილას, რომელსაც ეწოდება: კარგი ნავსადგურები; მასთან ახლოს იყო ქალაქი ლასეა.
9 და როდესაც დიდი დრო გავიდა და უკვე სახიფათო იყო ცურვა და ვინაიდან მარხვაც უკვე გასული იყო, ურჩია პავლემ
10 და უთხრა მათ: კაცნო, ვხედავ, რომ გაჭირვებით და დიდი დანაკარგით იქნება ეს ცურვა არა მარტო ტვირთისთვის და გემისთვის, არამედ ჩვენთვისაც.
11 ხოლო ასისთავი მესაჭეს და გემის პატრონს უფრო ენდობოდა, ვიდრე პავლეს სიტყვებს.
12 და რადგან ნავსადგური მოუხერხებელი იყო გამოსაზამთრებლად, უმრავლესობამ გადაწყვიტა, გამგზავრებულიყვნენ იქიდან და, თუ შეძლებდნენ, მიეღწიათ და გამოეზამთრებინათ ფინიკეში, კრეტის ნავსადგურში, რომელიც გაჰყურებდა სამხრეთ-დასავლეთს და ჩრდილო-დასავლეთს.
13 ხოლო როცა დაჰბერა სამხრეთის ქარმა, ეგონათ, რომ მათი მოსაზრება დადასტურდა, აუშვეს ღუზა და კრეტის გასწვრივ ახლოს მიცურავდნენ.
- გრიგალი ზღვაზე
14 არცთუ ისე დიდი ხნის შემდეგ ამოვარდა საპირისპირო გრიგალი, რომელსაც ეწოდება ევროკლიდონი,
15 და გაიტაცა გემი და რადგან ვერ შეძლო ქარის საწინააღმდეგოდ სვლა, მივუშვით და აქეთ-იქით მიგვაქანებდა;
16 ჩავუქროლეთ ერთ პატარა კუნძულს, რომელსაც ერქვა კლავდა, და ძლივს შევძელით ნავის დაკავება,
17 რომელიც აიტანეს გემბანზე დამხმარე საშუალებებით, გამოიყენეს ბაგირები და შემოარტყეს გემს; ხოლო რადგან ეშინოდათ, რომ მეჩეჩზე არ გარიყულიყვნენ, დაუშვეს აფრები და ასე აქეთ-იქით მიგვაქანებდა.
18 და ვინაიდან ძლიერად გვარყევდა ჩვენ გრიგალი, მეორე დღეს გადაყარეს ტვირთი;
19 და მესამე დღეს გემის აღჭურვილობაც საკუთარი ხელით გადავყარეთ.
20 არც მზე, არც ვარსკვლავები არ ჩანდა მრავალი დღის განმავლობაში და რადგან არცთუ ისე მცირე ხანს გვიტევდა გრიგალი, ბოლოს დავკარგეთ ჩვენი გადარჩენის ყველა იმედი.
- პავლე მოციქულის სანუგეშო სიტყვა
21 და დიდხანს ვიყავით უჭმელად. მაშინ დადგა პავლე მათ შორის და თქვა: მართებული იყო, ჰოი, კაცნო, დაგეჯერებინათ ჩემთვის, არ წამოსულიყავით კრეტიდან, არ ნახავდით ამ გაჭირვებასა და ზარალს.
22 და ახლა გირჩევთ თქვენ, რომ გამხნევდეთ, რადგან არ დაიღუპება არცერთი სული თქვენგან, არამედ — მხოლოდ გემი;
23 რადგან წარმომიდგა მე ამ ღამეს ანგელოზი ღვთისა, რომლისაც ვარ და რომელსაც ვემსახურები,
24 და მითხრა: ნუ გეშინია, პავლე. კეისრის წინაშე უნდა წარდგე შენ და, აჰა, მოგმადლა შენ ღმერთმა ყველა, ვინც შენთან ერთად მოცურავს.
25 ამიტომ გამხნევდით, კაცნო, რადგან მწამს ღვთისა, რომ ისე იქნება, როგორც მითხრა მე,
26 და რომელიღაც კუნძულზე უნდა გაგვრიყოს ჩვენ.
- გემის მიახლოება ნაპირთან და პავლე მოციქულის ზრუნვა ხალხის გადასარჩენად
27 ხოლო როცა მეთოთხმეტე ღამე დადგა და აქეთ-იქით მიგვაქანებდა ჩვენ ადრიატიკის ზღვაში, შუაღამისას მიხვდნენ მეზღვაურები, რომ ისინი რომელიღაც ნაპირს უახლოვდებოდნენ.
28 და გაზომეს სიღრმე და აღმოჩნდა ოცი მხარი და მცირე მანძილი რომ გაიარეს, ისევ გაზომეს სიღრმე და აღმოჩნდა თხუთმეტი მხარი.
29 და შეშინებულებმა, რომ სადმე კლდოვან ადგილზე არ გარიყულიყვნენ, კიჩოდან ჩაუშვეს ოთხი ღუზა და ლოცულობდნენ გათენებამდე.
30 ხოლო როდესაც მეზღვაურები ცდილობდნენ გემიდან გაქცევას და ჩაუშვეს ნავი ზღვაში, ვითომ ქიმიდან აპირებდნენ ღუზის ჩაგდებას,
31 უთხრა პავლემ ასისთავს და ჯარისკაცებს: თუ ესენი არ დარჩებიან გემზე, თქვენ ვერ შეძლებთ გადარჩენას.
32 მაშინ ჯარისკაცებმა გადაჭრეს ნავის თოკები და გაუშვეს, რომ ჩავარდნილიყო.
33 და ვიდრე გათენდებოდა, სთხოვა პავლემ ყველას, მიეღოთ საზრდო, და უთხრა: მეთოთხმეტე დღეა დღეს, რაც მოლოდინში ხართ უჭმელად და არაფერი მიგიღიათ;
34 ამიტომ გთხოვთ თქვენ, მიიღოთ საზრდო, რადგან ეს თქვენი გადარჩენისთვის არის საჭირო, და არცერთი თქვენგანის თავიდან თმის ღერიც არ ჩამოვარდება.
35 და ეს თქვა და აიღო პური და მადლობდა ღმერთს ყველას წინაშე, გატეხა და დაიწყო ჭამა;
36 და გამხნევდა ყველა და მათაც მიიღეს საზრდო.
37 და ვიყავით გემზე ყველანი ორას სამოცდათექვსმეტი სული.
38 და როდესაც საზრდოთი დანაყრდნენ, გადაყარეს ხორბალი ზღვაში და შეამსუბუქეს გემი.
39 ხოლო როცა გათენდა, ნაპირი ვერ იცნეს და რაღაც ყურე შეამჩნიეს, რომელსაც ჰქონდა სანაპირო, სადაც გადაწყვიტეს, შეეგდოთ გემი, თუ შეძლებდნენ;
40 და ასწიეს ღუზები და მიეცნენ ზღვას, ამავდროულად მოხსნეს საჭეებს საკვრელები, აღმართეს მცირე აფრა ქარის მიმართულებით და აიღეს გეზი სანაპიროსკენ.
41 და შეცვივდნენ თავთხელ ადგილას და გემი მეჩეჩზე შეჩერდა, ქიმით ჩაეფლო და დადგა უძრავად, ხოლო კიჩო იმსხვრეოდა ძლიერი ტალღებისგან.
42 ჯარისკაცებმა განიზრახეს პატიმრების დახოცვა, რათა ვინმეს არ გაეცურა და არ გაქცეულიყო,
43 ხოლო ასისთავს უნდოდა პავლეს გადარჩენა და ხელი შეუშალა მათ განზრახვას და ბრძანა, ვისაც შეეძლო ცურვა, პირველები გადამხტარიყვნენ და ხმელეთზე გასულიყვნენ,
44 ხოლო დანარჩენებს გაეცურათ: ზოგს ფიცრებით, ზოგს გემის რაღაც ნამსხვრევებით. და ისე მოხდა, რომ ყველანი გადავრჩით და გამოვედით ხმელეთზე.
510,28,0,
- კუნძულ მელიტეს მკვიდრთა გულისხმიერება
1 და როცა გადავრჩით, მაშინ გავიგეთ, რომ მელიტე ერქვა კუნძულს.
2 ბარბაროსებმა გამოიჩინეს უჩვეულო კაცთმოყვარეობა ჩვენ მიმართ, რადგან დაანთეს კოცონი და შეგვიფარეს ჩვენ ყველანი იმის გამო, რომ დაიწყო წვიმა და ციოდა.
3 ხოლო როცა პავლემ მოაგროვა დიდძალი ფიჩხი და დაყარა კოცონზე, სიმხურვალის გამო გამოვიდა იქედნე და შემოეხვია მას ხელზე.
4 როგორც კი დაინახეს ბარბაროსებმა მის ხელზე ჩამოკიდებული გველი, ერთმანეთს ეუბნებოდნენ: უეჭველად მკვლელია ეს კაცი, ზღვას გადაურჩა, მაგრამ სამართალმა არ გაუშვა, რომ ეცოცხლა.
5 ხოლო მან ჩააგდო გველი ცეცხლში და ცუდი არაფერი შემთხვევია.
6 ხოლო ისინი ელოდნენ, რომ დასივდებოდა ან დაეცემოდა უეცრად მკვდარი; და როცა დიდხანს ელოდნენ და დაინახეს, რომ უჩვეულო არაფერი შეემთხვა მას, შეიცვალეს აზრი და ამბობდნენ: ღმერთია იგი.
- კუნძულის მთავრის მასპინძლობა; პავლე მოციქულის მიერ სნეულთა განკურნება
7 ხოლო იმ ადგილის გარშემო მდებარეობდა მამულები კუნძულის მთავრისა, სახელად პოპლიოსისა, რომელმაც მიგვიღო ჩვენ და სამი დღე გულთბილად გვიმასპინძლა.
8 და პოპლიოსის მამა ცხელებით და ნაწლავთა სნეულებით იყო შეპყრობილი და იწვა; მასთან შევიდა პავლე, ილოცა, დაადო მას ხელები და განკურნა იგი.
9 როდესაც ეს მოხდა, სხვებიც, რომელებიც ამ კუნძულზე უძლურებაში იყვნენ, მოდიოდნენ და იკურნებოდნენ,
10 რომელთაც დიდი პატივი გვცეს ჩვენ და წამოსვლისას ჩაგვიწყვეს, რაც გვჭირდებოდა.
- მელიტიდან სიცილიასა და პუტეოლიში გამგზავრება
11 სამი თვის შემდეგ გავემგზავრეთ ალექსანდრიის გემით, რომელმაც გამოიზამთრა კუნძულზე და რომელსაც დიოსკურების ნიშანი ჰქონდა.
12 და ჩავედით სირაკუზაში და დავრჩით სამი დღე,
13 საიდანაც წამოვედით და მივაღწიეთ რეგიუმს. და ერთი დღის შემდეგ ამოვარდა სამხრეთის ქარი და მეორე დღეს მივედით პუტეოლიში,
14 სადაც ვნახეთ ძმები; და გვევედრებოდნენ რა, დავრჩით შვიდი დღე. და ასე მივედით რომში.
- პავლე მოციქულის შეხვედრა რომის ქრისტიანებთან
15 და იქაურმა ძმებმა გაიგეს ჩვენ შესახებ და გამოვიდნენ ჩვენ შესახვედრად აპიუსის ფორუმამდე და სამ სასტუმრომდე, და ნახა რა ისინი პავლემ, მადლობდა ღმერთს და მხნეობა შეემატა.
16 როცა შევედით რომში, ასისთავმა გადასცა პატიმრები დაცვის უფროსს, ხოლო პავლეს ნება დართეს, ცალკე ყოფილიყო თავის მცველ ჯარისკაცთან ერთად.
- პავლე მოციქულის შეხვედრა რომის წარჩინებულ იუდეველებთან
17 და იყო, სამი დღის შემდეგ მოუხმო პავლემ იუდეველთა წარჩინებულებს, რომლებიც იყვნენ იქ. და როცა შეიკრიბნენ ისინი, უთხრა მათ: კაცნო ძმანო, მე, რომელსაც არაფერი ჩამიდენია ერის ან მამათა წეს-ჩვეულებების საწინააღმდეგო, დამაპატიმრეს და იერუსალიმიდან გადამცეს რომაელთა ხელში,
18 რომელთაც განმსაჯეს მე და უნდოდათ ჩემი განთავისუფლება იმის გამო, რომ არანაირი სასიკვდილო დანაშაული არ ჩამიდენია;
19 ხოლო რადგან იუდეველები ეწინააღმდეგებოდნენ, იძულებული გავხდი, მიმემართა კეისრისთვის, მაგრამ არა იმის გამო, რომ ჩემი ხალხისთვის რამეში დამედო ბრალი.
20 სწორედ ამ მიზეზით მოგიწვიეთ თქვენ, რათა მენახეთ და მეთქვა, რომ ისრაელის სასოებისთვის მადევს ეს ჯაჭვი.
21 ხოლო მათ უთხრეს მას: ჩვენ არც წერილი მიგვიღია შენ შესახებ ჰურიასტანიდან, არც მოსულა ვინმე ძმათაგან და შეუტყობინებია ან უთქვამს რამე ცუდი შენ შესახებ.
22 ამიტომ სასურველი იქნებოდა, შენგან მოგვესმინა, რას ფიქრობ, რადგან ცნობილია ჩვენთვის, რომ ამ მწვალებლობის შესახებ ყველგან კამათია.
23 და დაუნიშნეს მას დღე და მივიდნენ მასთან სტუმრად მრავალნი, რომელთაც დილიდან საღამომდე უამბობდა, და მოწმობდა ღვთის სასუფეველზე და არწმუნებდა მათ იესოს შესახებ მოსეს სჯულისა და წინასწარმეტყველთა მიხედვით.
24 და ზოგიერთმა დაიჯერა მისი სიტყვები, ხოლო ზოგიერთმა არ ირწმუნა.
25 და ვერ შეთანხმდნენ ერთმანეთში; და როცა მიდიოდნენ, უთხრა პავლემ ერთი სიტყვა: კარგად ეუბნებოდა სულიწმიდა ესაია წინასწარმეტყველის მიერ თქვენს მამებს,
26 როდესაც ამბობდა: მიდი ამ ერთან და უთხარი: სმენით გესმოდეთ და ვერ გაიგოთ, ხედვით ხედავდეთ და ვერ იხილოთ;
27 რადგან გაქვავდა ამ ხალხის გული და ყურით ძნელად ისმინეს და თვალები დახუჭეს, რომ არ იხილონ თვალით და არ ისმინონ ყურით და არ გაიგონ გულით და არ მოიქცნენ და არ განვკურნო ისინი (ეს.6,9-10).
28 ამიტომ იცოდეთ თქვენ, რომ წარმართთათვის იქნა მოვლენილი ღვთისგან ეს ხსნა; და ისინიც მოისმენენ.
29 და ეს რომ თქვა, წავიდნენ იუდეველები და დიდი დავა ჰქონდათ ერთმანეთში.
30 ხოლო დაჰყო იქ პავლემ მთელი ორი წელი საკუთარი სახსრებით და იღებდა ყველას, ვინც მოდიოდა მასთან,
31 და ქადაგებდა ღვთის სასუფეველს და მთელ გაბედულებით, დაუბრკოლებლად ასწავლიდა უფალი იესო ქრისტეს შესახებ.
