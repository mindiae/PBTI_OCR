670,1,0,
1 პეტრე, მოციქული იესო ქრისტესი — განთესილ მწირებს პონტოსი, გალატიისა, კაპადოკიისა, ასიისა და ბითვინიისა, გამორჩეულებს
2 წინასწარცნობით ღვთისა მამისა, განწმედით სულისა, დასამორჩილებლად და საპკურებლად იესო ქრისტეს სისხლით — მადლი თქვენთან და მშვიდობა გამრავლდეს.
3 კურთხეულია ღმერთი და მამა ჩვენი უფლის, იესო ქრისტესი, რომელმაც თავისი მრავალი წყალობით ხელახლა გვშვა ჩვენ იესო ქრისტეს მკვდრეთით აღდგომით, რათა გვქონდეს ცოცხალი სასოება,
4 სამკვიდრებელი უხრწნელი, შეუგინებელი და დაუჭკნობელი, დაცული ზეცაში თქვენთვის,
5 რომელნიც ღვთის ძალით გარემოცულნი ხართ რწმენით საცხონებლად, რომელიც გამზადებულია, რათა გაცხადდეს უკანასკნელ ჟამს.
6 ამის გამო გიხაროდეთ. ახლა, თუ საჭირო იქნება, მცირედ დამწუხრდებით მრავალგვარი განსაცდელით,
7 რათა თქვენი რწმენის გამოცდა ცეცხლით გამოცდილ წარმავალ ოქროზე უფრო ძვირფასი აღმოჩნდეს ქებად, პატივად და დიდებად იესო ქრისტეს გამოცხადებისას,
8 რომელიც არ გიხილავთ და გიყვართ, რომელსაც ვერ ხედავთ ახლა და გწამთ: გიხაროდეთ გამოუთქმელი და დიდებული სიხარულით
9 და მიიღებთ თქვენი რწმენის აღსრულებას — სულთა ცხონებას.
10 ამ ცხონების შესახებ გამოიძიეს და გამოიკვლიეს წინასწარმეტყველებმა, რომლებიც თქვენთვის ამ მადლზე წინასწარმეტყველებდნენ
11 და იკვლევდნენ, რომელი ან როგორი ჟამის შესახებ აუწყებდა მათში მყოფი სული ქრისტესი, რომელიც წინასწარ მოწმობდა ქრისტეს ვნებებზე და მის შემდგომ დიდებაზე,
12 და რომელთაც გამოეცხადათ, რომ არა თავის თავს, არამედ თქვენ გემსახურებოდნენ ამით, რაც ახლა გეუწყათ თქვენ იმათგან, ვინც გახარათ თქვენ სულიწმიდით, რომელიც მოვლენილია ზეციდან, და რისი ხილვაც სწადიათ ანგელოზებს.
13 ამიტომ შემოისარტყლეთ წელნი თქვენი გონებისა, იფხიზლეთ, სრული იმედი გქონდეთ თქვენზე მოწევნადი მადლისა იესო ქრისტეს გამოცხადებისას.
14 როგორც შვილები მორჩილებისა ნუ მიემსგავსებით თქვენი უმეცრების თავდაპირველ გულისთქმებს,
15 არამედ თქვენი წმიდა მხმობელისამებრ თავადაც წმიდა იყავით მთელი თქვენი ცხოვრების წესით,
16 ვინაიდან წერია: წმიდა იყავით, რადგან მე წმიდა ვარ (ლევ.19,2).
17 და თუ მამას უწოდებთ მას, რომელიც თითოეულს საქმისამებრ პირუთვნელად განსჯის, შიშით აღასრულეთ თქვენი მწირობის ჟამი.
18 იცოდეთ, რომ არა ხრწნადი ვერცხლით ან ოქროთი ხართ გამოხსნილნი თქვენი მამების მიერ გადმოცემული ამაო ცხოვრების წესიდან,
19 არამედ პატიოსანი სისხლით ქრისტესი, როგორც უბიწო და უმანკო ტარიგისა,
20 რომელიც წინასწარუწყებული იყო ქვეყნის შექმნამდე და უკანასკნელ ჟამს გაცხადდა თქვენთვის,
21 რომლებმაც მის მიერ ირწმუნეთ ღმერთი, რომელმაც იგი აღადგინა მკვდრეთით და მისცა მას დიდება, რათა გქონდეთ თქვენ რწმენა და სასოება ღვთის მიმართ.
22 სულიწმიდით განიწმინდეთ თქვენი სულები ჭეშმარიტებისადმი მორჩილებით, ძმათმოყვარეობისათვის შეუორგულებელნი იყავით, წმიდა გულით გიყვარდეთ ერთმანეთი გულითადად.
23 ხელახლა ხართ შობილნი არა ხრწნადი თესლისგან, არამედ უხრწნელისგან ცოცხალი ღმერთის სიტყვით, რომელიც მყოფობს უკუნისამდე,
24 რადგან ყოველი ხორციელი ბალახივით არის და ყოველგვარი დიდება კაცისა ბალახის ყვავილივით; გახმა ბალახი და მას ყვავილი დასცვივდა;
25 ხოლო სიტყვა უფლისა მყოფობს უკუნისამდე (ეს.40,6-8). და ეს არის სიტყვა, რომელიც გეხარათ თქვენ.
670,2,0,
1 ამიტომ მოიშორეთ ყოველგვარი უკეთურება და ყოველგვარი მზაკვრობა, თვალთმაქცობა, შური და ყოველგვარი ავსიტყვაობა.
2 როგორც ახალშობილ ჩვილებს, უზაკველი სიტყვიერი რძე გსურდეთ, რათა მისი მეშვეობით აღიზარდოთ საცხონებლად,
3 თუ განიცადეთ, რომ ტკბილია უფალი (ფს.33,8),
4 რომელთანაც მიხვედით, ცოცხალ ლოდთან, რომელიც კაცთაგან დაწუნებულ იქნა, ხოლო ღვთის მიერ — გამორჩეული და პატიოსანი.
5 და თქვენც, როგორც ცოცხალი ლოდები, შენდებოდეთ სულიერ სახლად, სამღვდელოდ წმიდად, სულიერ მსხვერპლთა შესაწირავად, რომელიც სათნოა ღვთისათვის იესო ქრისტეს მიერ;
6 რადგან წერია წერილში: აჰა, ვდებ სიონში ლოდს, ქვაკუთხედს, რჩეულს, პატიოსანს და ვინც ირწმუნებს მისას, არ შერცხვება (ეს.28,16).
7 ამიტომ თქვენთვის, მორწმუნეთათვის, იგი არის პატივი, ხოლო ურჩთათვის ლოდი, რომელიც დაიწუნეს მშენებლებმა. იგი იქცა თავკიდურად და ლოდად დაბრკოლებისა და კლდედ საცდურისა (ფს.117,22; ეს.8,14), —
8 რომლებიც ბრკოლდებიან, რადგან ეურჩებიან სიტყვას, რისთვისაც იყვნენ განწესებულნი.
9 ხოლო თქვენ ხართ მოდგმა რჩეული, სამეუფო სამღვდელო, ხალხი წმიდა, ერი შეძენილი, რათა აუწყებდეთ იმის სათნოებებს, რომელმაც ბნელიდან მოგიწოდათ თქვენ თავის საკვირველ ნათელში (გამ.19,6),
10 რომლებიც ოდესღაც არ იყავით ერი, ხოლო ახლა ერი ხართ ღვთისა; რომლებიც არ იყავით შეწყალებულნი, ხოლო ახლა შეწყალებულნი ხართ (ოს.1,6,9; 2,25).
11 საყვარელნო, გთხოვთ როგორც მწირებს და ხიზნებს, განერიდოთ ხორციელ გულისთქმებს, რომლებიც ებრძვიან სულს;
12 თქვენი ცხოვრების წესი წარმართთა შორის იყოს კეთილი, რათა, როცა ავს იტყვიან თქვენზე, როგორც ბოროტმოქმედებზე, თქვენს კეთილ საქმეებს რომ იხილავენ, ადიდონ ღმერთი მოხედვის დღეს.
13 ამიტომ დაემორჩილეთ ყოველგვარ კაცობრივ დადგენილებას უფლის გამო: გინდა მეფეს, როგორც ყველაზე აღმატებულს,
14 გინდა მთავრებს, როგორც მის მიერ გამოგზავნილებს ბოროტმოქმედთა დასასჯელად, ხოლო კეთილისმოქმედთა საქებად,
15 რადგან ასეთია ნება ღვთისა: კეთილისმოქმედთა მიერ უგუნურ კაცთა უმეცრების დადუმება —
16 დაემორჩილეთ როგორც თავისუფლები, არა როგორც ისინი, რომელთაც თავისუფლება აქვთ უკეთურების საფარველად, არამედ როგორც ღვთის მონები.
17 ყველას პატივი ეცით, ძმები გიყვარდეთ, ღვთისა გეშინოდეთ, მეფეს პატივს სცემდეთ.
18 მსახურები დაემორჩილეთ ყოველგვარი მოშიშებით ბატონებს, არა მხოლოდ კეთილებსა და ლმობიერებს, არამედ უკეთურებსაც,
19 რადგან მადლი ღვთისაგან ეს არის, ვინმე თუ ღვთის ხსოვნის გამო დაითმენს მწუხარებას, როცა უსამართლოდ იტანჯება,
20 რადგან რა არის საქებარი, თუ სცოდავთ და გცემენ და მოითმენთ? არამედ თუ სიკეთეს იქმთ და გტანჯავენ და მოითმენთ — ეს არის მადლი ღვთისაგან.
21 ამისთვის ხართ მოწოდებულნი, რადგან ქრისტემაც ივნო ჩვენთვის და თქვენ დაგიტოვათ მაგალითი, რათა შეუდგეთ მის კვალს;
22 რომელსაც ცოდვა არ ჩაუდენია, არც ზაკვა გაგონილა მისი პირიდან;
23 რომელსაც კიცხავდნენ და პასუხად არავის კიცხავდა, ევნებოდა და არ ემუქრებოდა, არამედ გადასცემდა მართალ მსაჯულს;
24 რომელმაც ჩვენი ცოდვები იტვირთა თავისი სხეულით ძელზე, რათა ცოდვებს განვეშოროთ და სიმართლით ვიცხოვროთ, რომლის ჭრილობითაც განიკურნეთ;
25 რადგან იყავით როგორც გზასაცდენილი ცხვრები, მაგრამ ახლა დაუბრუნდით მწყემსს და თქვენი სულების ზედამხედველს.
670,3,0,
1 მსგავსადვე ცოლები დაემორჩილეთ საკუთარ ქმრებს, რათა, თუ რომელიმე ეურჩება სიტყვას, ცოლების ცხოვრების წესით სიტყვის გარეშე იყვნენ შეძენილნი,
2 როცა იხილავენ თქვენს მოშიშ, უბიწო ცხოვრების წესს,
3 რომელთა სამკაულიც იყოს არა გარეგნული თმის დაწვნა და ოქროს ასხმა ან სამოსით შემოსვა,
4 არამედ დაფარული გულის კაცი მშვიდი და მყუდრო სულის უხრწნელებით, რომელიც ძვირფასია ღვთის წინაშე.
5 რადგან ასევე ოდესღაც წმიდა დედაკაცებიც, რომლებიც სასოებდნენ ღმერთს, იმკობდნენ თავს საკუთარი ქმრებისადმი მორჩილებით,
6 როგორც სარრა ემორჩილებოდა აბრაამს და ბატონს უწოდებდა მას და რომლის შვილებიც ხართ, როცა სიკეთეს აკეთებთ და არ გაშინებთ არანაირი შიში.
7 ქმრებიც ასევე თანაცხოვრობდით გონივრულად; ცოლებს, როგორც უუძლურეს ჭურჭელს, მიაგეთ პატივი, როგორც თანამკვიდრებს მადლმოსილი ცხოვრებისა, რათა არ ბრკოლდებოდეთ თქვენ ლოცვისას.
8 ხოლო დასასრულ, იყავით თანამოაზრენი, თანამგრძნობნი, ძმათმოყვარენი, გულმოწყალენი და თავმდაბალნი;
9 ნუ მიაგებთ ბოროტებას ბოროტების წილ, ნურც გინებას — გინების წილ, პირიქით, აკურთხეთ და იცოდეთ, იმისთვის ხართ გამორჩეულნი, რომ კურთხევა დაიმკვიდროთ;
10 რადგან ვისაც ნებავს ცხოვრების სიყვარული და ხილვა კეთილი დღეებისა, დააცხროს თავისი ენა ბოროტებისგან და მისი ბაგეები ნუ იტყვიან ზაკვას,
11 მოიქცეს ბოროტებისგან და ქმნას სიკეთე, მოიძიოს მშვიდობა და მისდევდეს მას,
12 რადგან უფლის თვალები — მართლებისაკენ და მისი ყურები — მათი ლოცვისაკენ, ხოლო უფლის პირი — ბოროტმოქმედთა წინააღმდეგ (ფს.33,13-16).
13 და ვინ გიბოროტებთ თქვენ, თუ სიკეთის მაძიებელნი იქნებით?
14 და თუნდაც რომ გევნოთ სიმართლისათვის, ნეტარნი ხართ, ხოლო მათი შიში ნუ შეგაშინებთ, ნურც შეგაძრწუნებთ (ეს.8,12),
15 არამედ უფალი ღმერთი წმიდაყავთ თქვენს გულებში და მზად იყავით მუდამ, ყველას, ვინც გეკითხებათ თქვენი იმედის შესახებ, გასცეთ პასუხი მშვიდად და მოშიშებით;
16 სინდისი კეთილი გქონდეთ, რათა, რის გამოც ავს ამბობენ თქვენზე, როგორც ბოროტმოქმედებზე, შერცხვეთ შეურაცხმყოფელებს თქვენი ქრისტესმიერი კეთილი ცხოვრების წესისა,
17 რადგან უმჯობესია, სიკეთე აკეთოთ და გევნოთ, თუ სურს ღვთის ნებას, ვიდრე ბოროტება აკეთოთ;
18 რადგან ქრისტეც ერთგზის ევნო ჩვენი ცოდვების გამო, მართალი — ცრუთათვის, რათა ჩვენ მივეყვანეთ ღმერთთან; მოკვდა ხორცით და გაცოცხლდა სულით,
19 რომლითაც საპყრობილეში მყოფ სულებთან მივიდა და უქადაგა,
20 რომლებიც ოდესღაც ურჩნი იყვნენ, როცა ღვთის სულგრძელება ელოდა მათ ნოეს დღეებში კიდობნის მზადებისას, რომელშიც ცოტანი, ანუ რვა სული, გადაურჩა წყალს,
21 რომლის მსგავსადაც თქვენ ახლა გაცხონებთ ნათლისღება — არა ხორცთაგან მწიკვლის მოშორება, არამედ კეთილი სინდისით ღვთისაკენ სწრაფვა აღდგომით იესო ქრისტესი,
22 რომელიც არის ღვთის მარჯვნივ, ამაღლდა რა ზეცად, და დაემორჩილნენ მას ანგელოზები და ხელმწიფებანი და ძალნი.
670,4,0,
1 ასე რომ, ქრისტე ევნო ჩვენთვის ხორცით და თქვენც ამავე აზრით აღიჭურვეთ, რადგან, ვინც ევნო ხორცით, შეწყვიტა ცოდვის ჩადენა,
2 რათა არა კაცთა გულისთქმებით, არამედ ღვთის ნებით იცხოვროთ დარჩენილი ჟამი ხორციელი ცხოვრებისა;
3 რადგან საკმარისია, რომ განვლილი ჟამი იცხოვრეთ წარმართთა სურვილებისამებრ, რომლებიც მისდევენ გარყვნილებას, გულისთქმებს, მემთვრალეობას, ლაღობას, ღრეობას და უჯერო კერპთმსახურებას,
4 რის გამოც უკვირთ, რომ არ მისდევთ თქვენ იმავე აღვირახსნილ გარყვნილებას, და გგმობენ.
5 ისინი პასუხს აგებენ იმის წინაშე, რომელიც მზად არის ცოცხალთა და მკვდართა განსასჯელად.
6 იმისთვის ეხარათ მკვდრებსაც, რათა ადამიანურად დასჯილებმა ხორცით, იცოცხლონ ღვთის მიერ სულით.
7 ყველაფრის აღსასრული მოახლოებულია. ამიტომ კეთილგონიერნი იყავით და იფხიზლეთ ლოცვისათვის.
8 უწინარეს ყოვლისა, ერთმანეთის გულითადი სიყვარული გქონდეთ, რადგან სიყვარული ფარავს ცოდვათა სიმრავლეს (იგავ.10,12).
9 სტუმართმოყვარე იყავით დრტვინვის გარეშე ერთმანეთთან.
10 თითოეული, რა ნიჭიც მიიღეთ, იმით ემსახურეთ ერთმანეთს, როგორც ღვთის მრავალგვარი მადლის კეთილი მნეები.
11 თუ ვინმე ამბობს, თქვას ისე, როგორც ღვთის სიტყვა; თუ ვინმე მსახურობს, იმსახუროს ძალით, რომელსაც აძლევს ღმერთი, რათა ყველაფრით იდიდებოდეს ღმერთი იესო ქრისტეს მიერ, რომლისაც არის დიდება და სიმტკიცე უკუნითი უკუნისამდე, ამინ.
12 საყვარელნო, ნუ გეუცხოებათ თქვენში ეს წვა, რომელიც თქვენ გამოსაცდელად ხდება, თითქოს უცხო რამე შეგემთხვათ თქვენ,
13 არამედ, რამდენადაც თანაზიარნი იქნებით ქრისტეს ვნებებისა, გიხაროდეთ, რათა მისი დიდების განცხადებისასაც გაიხაროთ და მხიარულნი იყოთ.
14 თუ გლანძღავენ ქრისტეს სახელის გამო, ნეტარნი ხართ, რადგან სული დიდებისა და ღვთისა დავანებულია თქვენზე; მათ მიერ იგმობა, ხოლო თქვენ მიერ იდიდება.
15 ოღონდ არცერთ თქვენგანს არ ევნოს როგორც მკვლელს ან მპარავს, ან ბოროტმოქმედს, ან როგორც სხვის საქმეში ჩამრევს,
16 ხოლო თუ — როგორც ქრისტიანს, ნუ გრცხვენიათ, არამედ ადიდეთ ღმერთი ამ ხვედრით.
17 რადგან დროა, დაიწყოს განსჯა ღვთის სახლიდან, ხოლო თუ პირველად ჩვენგან, როგორი იქნება აღსასრული ღვთის სახარების ურჩთა?
18 და თუ მართალი ძნელად გადარჩება, უღვთო და ცოდვილი სადღა აღმოჩნდება (იგავ.11,31)?
19 ასე რომ, ვინც ევნება ღვთის ნებით, როგორც სარწმუნო შემოქმედს, კეთილი საქმეებით შეავედროს თავისი სული.
670,5,0,
1 ხუცესებს თქვენ შორის ვევედრები, როგორც თანახუცესი და ქრისტეს ვნებათა მოწმე და მისი მომავალი დიდების გამოცხადების თანაზიარი:
2 დამწყსეთ თქვენ შორის მყოფი სამწყსო ღვთისა და ზედამხედველობდეთ არა იძულებით, არამედ ნებაყოფლობით, არა ანგარებით, არამედ გულმოდგინებით,
3 არა როგორც წილხვდომილთა ბატონები, არამედ მაგალითი იყავით სამწყსოსათვის,
4 და მწყემსმთავრის გამოცხადებისას მიიღებთ დიდების უჭკნობ გვირგვინს.
5 მსგავსადვე, უმცროსები დაემორჩილეთ უხუცესებს და ყველამ ერთმანეთის მორჩილებით სიმდაბლე შეიმოსეთ, რადგან ღმერთი ამპარტავანთ წინ აღუდგება, ხოლო მდაბალთ აძლევს მადლს (იგავ.3,34).
6 ამიტომ, დამდაბლდით ღვთის მტკიცე ხელის ქვეშ, რათა აღგამაღლოთ თავის დროზე.
7 თქვენი ყველა საზრუნავი მიანდეთ მას, რადგან იგი ზრუნავს თქვენზე.
8 იფხიზლეთ, მღვიძარე იყავით, რადგან თქვენი მეტოქე ეშმაკი, როგორც მბრდღვინავი ლომი, დადის და ეძებს, ვინ შთანთქას.
9 წინ აღუდეგით მას მტკიცენი რწმენით. იცოდეთ, რომ იმავე სატანჯველს განიცდის თქვენი ძმობა ამ სოფელში.
10 ხოლო ღმერთი ყოველგვარი მადლისა, რომელმაც მოგიწოდათ თქვენ თავის საუკუნო დიდებაში ქრისტე იესოს მიერ, ცოტაოდენს რომ დაიტანჯებით, თავად აღგადგენთ თქვენ, განგამტკიცებთ, გაგაძლიერებთ და ურყევს გაგხდით.
11 მას დიდება და სიმტკიცე უკუნითი უკუნისამდე, ამინ.
12 სილუანეს, როგორც მგონია, თქვენი სარწმუნო ძმის, მეშვეობით, მცირეოდენი მოგწერეთ, განუგეშებთ და ვმოწმობ, რომ ეს არის ჭეშმარიტი მადლი ღვთისა, რომელზეც დგახართ.
13 მოკითხვას გითვლიან თქვენ რჩეულთა ერთობა ბაბილონში და მარკოზი, ჩემი ძე.
14 მოიკითხეთ ერთმანეთი სიყვარულის ამბორით.
15 მშვიდობა თქვენ ყოველთა ქრისტე იესოს მიერ, ამინ.
