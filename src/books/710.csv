710,1,0,
1 ხუცესი საყვარელ გაიოზს, რომელიც მიყვარს მე ჭეშმარიტებით.
2 საყვარელო, ყველაფრისთვის გლოცავ შენ, რათა წარმატებული და ჯანმრთელი იყო, როგორც წარმატებულია შენი სული,
3 რადგან ფრიად გავიხარე, როცა მოვიდნენ ძმები და მოწმობდნენ შენს ჭეშმარიტებაზე, თუ როგორ დადიხარ შენ ჭეშმარიტებით.
4 ამაზე დიდი სიხარული არა მაქვს, ვიდრე იმის მოსმენა, რომ ჩემი შვილები ჭეშმარიტებით დადიან.
5 საყვარელო, ერთგულად აღასრულებ იმას, რასაც აკეთებ ძმებისთვის და უცხოებისთვის,
6 რომლებმაც დაამოწმეს შენი სიყვარული ეკლესიის წინაშე კარგს იზამ, თუ ღირსეულად გაისტუმრებ მათ ღვთის საკადრისად,
7 რადგან მისი სახელისათვის გამოვიდნენ და არაფერი წამოუღიათ წარმართთაგან.
8 ამიტომ ჩვენ გვმართებს ამისთანების შეწყნარება, რათა თანაშემწე ვიყოთ ჭეშმარიტებისა.
9 მივწერე ეკლესიას, მაგრამ მათგან პირველობის მოყვარე დიოტროფე არ გვიწყნარებს ჩვენ.
10 ამიტომ, თუ მოვედი, გავახსენებ თავის საქმეებს, რასაც აკეთებს: უკეთური სიტყვებით გვლანძღავს; ამასაც არ სჯერდება — არც თვითონ იწყნარებს ძმებს და მსურველებსაც უშლის და ეკლესიიდან აძევებს.
11 საყვარელო, ნუ ჰბაძავ ბოროტს, არამედ კეთილს მიჰბაძე, კეთილისმოქმედი ღვთისაგან არის, ხოლო ბოროტისმოქმედს არ უხილავს ღმერთი.
12 დიმიტრიზე დაამოწმა ყველამ, თვით ჭეშმარიტებამაც და ჩვენც ვმოწმობთ და იცით, რომ ჩვენი მოწმობა ჭეშმარიტია.
13 ბევრი მქონდა მოსაწერი, მაგრამ არ ვისურვე, მელნით და კალმით მომეწერა შენთვის.
14 ვიმედოვნებ, რომ მალე გიხილავ შენ და პირისპირ დაგელაპარაკები.
15 მშვიდობა შენდა. მოკითხვას გითვლიან შენი მეგობრები. მოიკითხე მეგობრები სახელდებით. ამინ.
